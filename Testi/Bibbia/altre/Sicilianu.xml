<?xml version='1.0' encoding='UTF-8'?>
<osis xmlns='http://www.bibletechnologies.net/2003/OSIS/namespace' xmlns:xsi='http://www.w3.org/2001/XMLSchema-instance' xsi:schemaLocation='http://www.bibletechnologies.net/2003/OSIS/namespace http://www.bibletechnologies.net/osisCore.2.1.1.xsd'>
  <osisText osisRefWork='Bible' osisIDWork='Sic' xml:lang='scn'>
    <header>
      <revisionDesc>
        <date>2010-02-26</date>
        <p>initial OSIS 2.1.1 version</p>
      </revisionDesc>
      <work osisWork='Sic'>
        <title>Sicilianu</title>
        <subject>Sicilianu</subject>
        <language type="ISO-639">scn</language>
        <date>1861</date>
        <description>Traduzioni in siciliano di Ruth, Cantico e Matteo di Luigi Scalia, commissionate dal principe Luigi Luciano Bonaparte, linguista interessato alle “lingue minori”. Ruth e Cantico furono pubblicate nel 1860 e Matteo nel 1861, da Strangeways and Walden, of 28 Castle Street, Leicester Square, London. Il testo fu digitizzato per la Società biblica con l'aiuto di MissionAssist nel 2021 (https://www.bible.com/languages/scn).</description>
        <publisher>Strangeways and Walden (London)</publisher>
        <type type='OSIS'>Bible</type>
        <identifier type='OSIS'>Sic</identifier>
        <rights type="copyright">Dominio pubblico</rights>
        <scope/>
        <refSystem>Bible</refSystem>
      </work>
    </header><p sID="1" />
<div type='book' osisID='Ruth'>
<chapter osisID='Ruth.1'>
<verse osisID='Ruth.1.1'>A tempu, ca guvirnava un sulu judici, quannu lu putiri era ’n manu di li judici, cci fu la fami ’ntra la terra. Partiu unu di Bettelemmi di Giuda, pri viaggiari ’ntra lu paisi di Moab, cu la mugghieri e dui figghi.</verse>
<verse osisID='Ruth.1.2'>Iddu si chiamava Elimelech, e so mugghieri Noemi: e li dui figghi, unu Maalon, e l’ autru Chelion, Efratei di Bettelemmi di Giuda. Ed essennu arrivati ’ntra lu paisi di Moab, si stabileru ddà.</verse>
<verse osisID='Ruth.1.3'>Elimelech maritu di Noemi muriu: ed idda ristau cu li figghi.</verse>
<verse osisID='Ruth.1.4'>Li quali si maritaru cu dui Moabiti, di li quali una si chiamava Orfa, e l’ autra Rut. E stettiru ddà deci anni,</verse>
<verse osisID='Ruth.1.5'>E mureru tutti dui, cioè Maalon e Chelion: e ristau dda donna orfana di li dui figghi e di lu maritu.</verse>
<verse osisID='Ruth.1.6'>E si smuviu di la terra di Moab pri turnarisinni a lu paisi cu li so dui nori: giacchì avia ’ntisu, ca lu Signuri avia avutu pietà di lu so populu, e cci avia mannatu la pruvidenza.</verse>
<verse osisID='Ruth.1.7'>Partiu dunca di lu locu di lu so pillegrinaggiu, cu li dui nori: ed essennu in caminu pri turnari a la terra di Giuda,</verse>
<verse osisID='Ruth.1.8'>Cci dissi: Jitivinni a la casa di li vostri matri, e lu Signuri avissi misericordia di vuautri, comu vuautri l’ avistivu cu li morti e cu mia.</verse>
<verse osisID='Ruth.1.9'>E vi facissi truvari la paci ’ntra li casi di li mariti, chi vi darà la sorti. E si li vasau. E chiddi jisannu li vuci, accuminzaru a chianciri,</verse>
<verse osisID='Ruth.1.10'>Ed a diri: Vinirremu cu tia unni li to genti.</verse>
<verse osisID='Ruth.1.11'>La quali cci rispunniu: Turnativinni, figghi mei; pirchì vinirrissivu cu mia? E chi aju autri figghi ’ntra la me ventri, pri putiri sperari di mia mariti?</verse>
<verse osisID='Ruth.1.12'>Turnativinni, figghi mei, e jitivinni: iu già sugnu vecchia, nè mi pozzu cchiù maritari. E ancurchì putissi cuncipiri sta notti, e parturiri figghi,</verse>
<verse osisID='Ruth.1.13'>E si vulissivu aspittari, ca criscissiru, e ca arrivassiru a l’ anni di la pubertà, sarrissivu prima vecchi, ca maritati. Vi pregu, nun lu faciti, o figghi mei: ca la vostra angustia mi pisa cchiù assai, e la manu di lu Signuri s’ è stisa contra di mia.</verse>
<verse osisID='Ruth.1.14'>Jisati di novu li vuci, turnaru a chianciri: Orfa vasau la soggira, e si nni turnau: Rut si ristau cu la soggira.</verse>
<verse osisID='Ruth.1.15'>A cui Noemi cci dissi: Eccu ca to cugnata si nni turnau a lu so populu, ed a li soi dei; vatinni cu idda.</verse>
<verse osisID='Ruth.1.16'>La quali cci rispunniu: Nun mi cuntrariari, pirchì ti lassassi e mi nni jissi: in qualunqui locu jirrai tu, jirrò iu: ed unni starrai tu, starrò puru iu. La to genti sarrà la mia genti, e lu to Diu sarrà lu me Diu.</verse>
<verse osisID='Ruth.1.17'>Iu murirrò ’ntra la terra, ca ti ricivirrà doppu morta: e ddà ricivirrò la mia sepultura. Chistu ed autru mi fazza lu Signuri, si nudd’ autra cosa ca la morti mi spartirrà di tia.</verse>
<verse osisID='Ruth.1.18'>Vidennu perciò Noemi, ca Rut cu tanta ostinazioni avia determinatu di jiri cu idda, nun la vosi cuntrariari, nè cchiù persuadirla a turnarisinni unni li soi:</verse>
<verse osisID='Ruth.1.19'>E parteru ’nsemmula, ed arrivaru a Bettelemmi. Ed essennu trasuti ’ntra la cità, subitu si nni spargiu la vuci: e li fimmini dicevanu: Chista è chidda Noemi.</verse>
<verse osisID='Ruth.1.20'>La quali cci dissi: Nun mi chiamati Noemi (cioè, bedda); ma chiamatimi Mara (cioè, amara), giacchì l’ Onnipotenti mi culmau d’ amarizza granni.</verse>
<verse osisID='Ruth.1.21'>Iu niscivi ’nchinata, e lu Signuri m’ arridduciu vacanti. Pirchì dunca mi chiamati Noemi, mentri lu Signuri m’ ha umiliatu, e l’ Onnipotenti m’ ha afflittu?</verse>
<verse osisID='Ruth.1.22'>Noemi adunca lassau la terra di lu so pillegrinaggiu: e turnau a Bettelemmi cu Rut di Moab so nora, quannu si cuminciavanu a metiri l’orzi.</verse>
</chapter><chapter osisID='Ruth.2'>
<verse osisID='Ruth.2.1'>Ora cc’ era un parenti di lu maritu Elimelech, ca era un omu assai riccu e potenti, e si chiamava Booz.</verse>
<verse osisID='Ruth.2.2'>E Rut di Moab dissi a so soggira: Si vuoi, jirrò ’n campagna a cogghiri li spichi, ca sfuinu di li manu di li mitituri. Qualunqui patri di famigghia di bon cori mi lu cuncidirrà. E chidda cci rispunniu: Va, figghia mia.</verse>
<verse osisID='Ruth.2.3'>Cci jiu dunca e cugghieva spichi appressu a li mitituri. Ora successi, ca lu patruni di ddu tirrenu si chiamava Booz, ca era parenti di Elimelech.</verse>
<verse osisID='Ruth.2.4'>Ed eccu ca iddu, vinennu di Bettelemmi, dissi a li mitituri: Lu Signuri sia cu vuautri. E chiddi cci rispusiru: Lu Signuri ti binidica.</verse>
<verse osisID='Ruth.2.5'>E Booz dissi a lu suprastanti di li mitituri: Di cui è sta picciotta?</verse>
<verse osisID='Ruth.2.6'>Lu quali rispusi: Chista è la Moabita, ca vinni cu Noemi, di lu paisi di Moab,</verse>
<verse osisID='Ruth.2.7'>E dumannau di cugghiri li spichi arristati, jennu appressu a li mitituri: e di lu matinu sinu a st’ ura stà ’ntra lu locu, e nun è juta a la casa mancu un mumentu.</verse>
<verse osisID='Ruth.2.8'>E Booz dissi a Rut: Senti, figghia, nun jiri a spiculiari ’ntra nudd’ autru locu, nè ti nni jiri di stu tirrenu: ma junciti cu li mei picciotti,</verse>
<verse osisID='Ruth.2.9'>E vacci appressu unni avrannu mitutu. Giacchì aju ordinatu a li me garzuni, ca nuddu ti molestassi: e si anchi tu avissi siti, va unni su li visazzi, e vivi di l’ acqua, ca vivinu li garzuni.</verse>
<verse osisID='Ruth.2.10'>Ed idda ’nchinannusi facci pri terra e salutannulu, cci dissi: D’ unni mi veni, ca iu avissi truvatu grazia avanti a li to occhi, e ca ti fussi dignatu d’ arricanusciri a mia, ca sugnu strania?</verse>
<verse osisID='Ruth.2.11'>Ed iddu cci rispusi: M’ è statu dittu tuttu chiddu, c’ hai fattu a to soggira doppu la morti di to maritu: e c’ hai lassatu li to parenti, e lu paisi unni nascisti, e sì vinuta ’mmenzu a genti, ca prima nun canuscivi.</verse>
<verse osisID='Ruth.2.12'>Lu Signuri t’ arrenna chiddu, chi tu hai fattu, e accussì putissi riciviri tu ogni ricumpenza di lu Signuri Diu d’ Isdraeli, a lu quali tu vinisti, c sutta li di cui ali t’ arriparasti.</verse>
<verse osisID='Ruth.2.13'>Ed idda dissi: Aju truvatu grazia avanti a l’ occhi toi, o patruni miu, ca m’ hai cunsulatu, ed hai parratu a lu cori di mia serva tua, ca nun sugnu simili a nudda di li to picciotti.</verse>
<verse osisID='Ruth.2.14'>E Booz cci dissi: Quannu è ura di manciari, veni ccà, manciati lu pani, e assuppati lu vuccuni ’ntra l’ acitu. Idda s’ assittau ’ncostu di li mitituri, si tirau avanti la pulenta, manciau, si saziau, e si purtau l’ avanzu.</verse>
<verse osisID='Ruth.2.15'>E dipoi si susiu, pri cogghiri li spichi a lu solitu. E Booz cumannau a li so garzuni, dicennucci: Ancurchì idda vulissi metiri cu vuautri, nun cci lu ’mpiditi:</verse>
<verse osisID='Ruth.2.16'>E di li vostri mannuzzi facitinni puru cadiri a posta, e lassatili, acciocchì si li cugghissi senza affruntu, e nuddu la rìprinnissi.</verse>
<verse osisID='Ruth.2.17'>Spiculiau dunca ’ntra lu locu ’nfinu a la sira: e chiddu, chi avia cugghiutu, mazzuliannulu cu na virga e scutulannulu, si truvau quasi la misura di un efi, cioè, tri moggia.</verse>
<verse osisID='Ruth.2.18'>E purtannusillu, turnau a la cità, e lu mustrau a so soggira: di cchiù cci nisciu, e cci detti l’ avanzu di lu so manciari doppu ca s’ era saziata.</verse>
<verse osisID='Ruth.2.19'>E so soggira cci dissi: Unni sì stata a cogghiri, ed a travagghiari oggi? Sia binidittu cu’ appi pietà di tia. Idda cci ammuntuau a chiddu unni avia travagghiatu, e cci dissi lu so nomu, ca era Booz.</verse>
<verse osisID='Ruth.2.20'>E Noemi cci rispusi: Sia binidittu di lu Signuri: giacchì la stissa carità, ca ha avutu pri li vivi, l’ ha avutu pri li morti. E di cchiù dissi: Chiddu è parenti nostru.</verse>
<verse osisID='Ruth.2.21'>E Rut dissi: Iddu puru m’ ordinau, ca m’ arristassi cu li so mitituri, finu ca si finissi tutta la messi.</verse>
<verse osisID='Ruth.2.22'>A cui dissi la soggira: E megghiu, o figghia mia, ca jissi a metiri cu li so picciotti, acciocchì ’ntra un locu straniu nuddu ti lu ’mpidissi.</verse>
<verse osisID='Ruth.2.23'>Si junciu adunca cu li picciotti di Booz: e sicutau a metiri cu iddi, ’nfinu a chi s’ arricugghieru ’ntra li magaseni, l’ orzi e li furmenti.</verse>
</chapter><chapter osisID='Ruth.3'>
<verse osisID='Ruth.3.1'>Ma doppu ca turnau unni so soggira, ’ntisi da idda: Figghia mia, circhirrò, ca ti cuitassi, e farrò, ca tu putissi stari beni.</verse>
<verse osisID='Ruth.3.2'>Chistu Booz, cu li picciotti di lu quali ti juncisti ’ntra lu so locu, è parenti nostru, e sta notti spagghia l’ aria di l’ orzu.</verse>
<verse osisID='Ruth.3.3'>Lavati dunca, e allisciati, e mettiti li megghiu robbi, ca hai, e va ’ntra l’ aria. Nè ti lassari vidiri di l’ omu, finu ca nun avissi finutu di manciari e di viviri.</verse>
<verse osisID='Ruth.3.4'>Quannu poi si sarrà jutu a curcari, vidi lu locu unni dormi: vacci, scummigghia la cutra di la parti di li pedi, jettaticci, e statti aggucciata: iddu poi ti dirrà chiddu, chi hai a fari.</verse>
<verse osisID='Ruth.3.5'>Idda rispusi: farrò tuttu chiddu, chi mi dici.</verse>
<verse osisID='Ruth.3.6'>Scinniu unni era l’aria, efici tuttu chiddu, chi la soggira cci avia dittu.</verse>
<verse osisID='Ruth.3.7'>Ed avennu Booz manciatu e vivutu, e divintatu cchiù allegru, si nni jiu a dormiri vicinu a lu mazzu di li gregni. Idda si nni vinni ammucciuni, scummigghiau la cutra di la parti di li pedi, c si cci jittau.</verse>
<verse osisID='Ruth.3.8'>Ed eccu ca versu la menzannotti l’ omu si scutiu, e si turbau, vidennu ’na fimmina curcata a li so pedi,</verse>
<verse osisID='Ruth.3.9'>E cci dissi: Cui sì tu? Ed idda rispunniu: Iu sugnu Rut la to serva: stenni la to cutra supra la to serva, giacchì tu sì parenti.</verse>
<verse osisID='Ruth.3.10'>Ed iddu dissi: Biniditta sì di lu Signuri, o figghia. Cu chista tua ultima bontà hai superatu la prima: giacchì nun sì juta appressu a li giuvini, poviri o ricchi.</verse>
<verse osisID='Ruth.3.11'>Nun ti scantari dunca, ed iu farrò tuttu chiddu, chi mi dirrai. Già tuttu lu populu, chi abita dintra li parti di lu me paisi, sapi, ca tu sì ’na donna di virtù.</verse>
<verse osisID='Ruth.3.12'>Nè mi negu d’ essiri parenti; ma cci nn’ è ’n autru cchiù strittu di mia.</verse>
<verse osisID='Ruth.3.13'>Riposati sta notti: e fattu jornu, si chiddu ti voli pigghiari pri drittu di parintela, va beni: si poi nun vurrà, iu senza nudda difficultati ti pigghirrò, comu è veru lu Signuri. Dormi sinu a lu matinu.</verse>
<verse osisID='Ruth.3.14'>Durmiu dunca a li so pedi sinu ca durau la notti. Si livau poi prima ca l’ omini si vidissiru ’ntra li facci, e Booz cci dissi: Duna a cura, ca nuddu sapissi, ca vinisti ccà.</verse>
<verse osisID='Ruth.3.15'>E sicutau a diri: Stenni lu mantellu, cu lu quali sì cuperta, e tenilu cu tutti dui manu. Ed avennulu idda stisu e tinutu, cci misurau sei moggi d’ orzu, e cci lu carricau. Ed idda purtannusillu trasiu ’ntra la cità,</verse>
<verse osisID='Ruth.3.16'>E si nni jiu unni so soggira. La quali cci dissi: Chi facisti, figghia? Ed idda cci cuntau tuttu chiddu, ca dd’ omu cci avia fattu.</verse>
<verse osisID='Ruth.3.17'>E dissi: Eccu sei moggi d’ orzu, ca m’ ha datu, e mi dissi: Nun vogghiu, ca ti nni turnassi vacanti unni to soggira.</verse>
<verse osisID='Ruth.3.18'>E Noemi dissi: Aspetta, o figghia, finu ca videmu comu finisci la cosa; giacchì l’ omu nun si firmirrà ’nfinu ca nun avrà adimputu chiddu, ca prumittiu.</verse>
</chapter><chapter osisID='Ruth.4'>
<verse osisID='Ruth.4.1'>Acchianau dunca Booz a la porta, e s’ assettau ddà. Ed avennu vistu passari ddu parenti, di cui si parrau prima, cci dissi, chiamannulu cu lu so nomu: Veni ccà, e sedi tanticchia. Lu quali s’ avvicinau, e s’ assittau.</verse>
<verse osisID='Ruth.4.2'>E Booz pigghiannu deci di li cchiù anziani di la cità, cci dissi: Assittativi ccà.</verse>
<verse osisID='Ruth.4.3'>Li quali sidennusi, dissi a lu parenti: Noemi, ca è turnata di lu paisi di Moab, vinnirrà ’na parti di lu locu di nostru frati Elimelech:</verse>
<verse osisID='Ruth.4.4'>La quali cosa t’ aju vulutu fari sapiri, e diritilla avanti a tutti chisti ccà assittati, ed a l’ anziani di lu me populu. Si lu voi accquistari pri drittu di parintela, accattalu, e pigghiatillu: si però nun ti piaci, dimmillu, pri sapiri zoccu aju a fari. Nuddu è cchiù strittu parenti di tia, ca sì lu primu, ed iu, ca sugnu lu secunnu. E chiddu arrispunniu: M’ accattirrò iu lu locu.</verse>
<verse osisID='Ruth.4.5'>A cui dissi Booz: Quannu t’ avrai accattatu lu locu di manu di dda fimmina, t’ hai a pigghiari puru a Rut di Moab, ca fu mugghieri di lu mortu: pri fari arrivisciri lu nomu di lu to parenti ’ntra la so riditati.</verse>
<verse osisID='Ruth.4.6'>E chiddu rispunniu: Cedu lu drittu di parintela: giacchì nun divu iu annullari la riditati di la me famigghia. Serviti tu di lu me privilegiu, di lu quali iu mi spogghiu volenteri.</verse>
<verse osisID='Ruth.4.7'>Ora cc’ era un’ antica usanza in Isdraeli ’ntra li parenti, ca quannu unu cideva a l’ autru lu so drittu; pri essiri bona la rinunzia, si sciugghieva lu quasaru, e lu dava a lu so parenti. Chistu era lu signu di la rinunzia in Isdraeli.</verse>
<verse osisID='Ruth.4.8'>Perciò dissi Booz a lu so parenti: Levati lu quasaru. E chiddu allura si lu livau di lu pedi.</verse>
<verse osisID='Ruth.4.9'>E chiddu dissi a l’ anziani, ed a tuttu lu populu: Siati oggi tistimonii, ca pri menzu di Noemi iu pussidirrò tuttu chiddu, chi appartiniu ad Elimelech, a Chelion, ed a Maalon:</verse>
<verse osisID='Ruth.4.10'>E mi pigghirrò pri mugghieri a Rut di Moab, mugghieri di Maalon, pri fari arrivisciri lu nomu di lu mortu ’ntra la sua riditati, acciocchì lu so nomu nun fussi annullatu ’ntra la so famigghia, ’ntra li frati e ’ntra lu populu. Vuautri, dicu, siati tistimonii di stu fattu.</verse>
<verse osisID='Ruth.4.11'>Tuttu lu populu, ca era a la porta, e l’ anziani rispusiru: Nuautri semu tistimonii: fazza lu Signuri, ca sta fimmina, ca trasi ’ntra la to casa, fussi comu Racheli, e Lia, ca ficiru la casa d’ Isdraeli; e fussi esempiu di virtù in Efrata, ed avissi un nomu celebri in Bettelemmi:</verse>
<verse osisID='Ruth.4.12'>E fussi la to casa, comu la casa di Fares, ca fici a Tamar di Giuda, di la razza, ca lu Signuri t’ accurdirrà di sta giuvina.</verse>
<verse osisID='Ruth.4.13'>Dunca Booz si pigghiau a Rut pri mugghieri, si cci junciu, e lu Signuri cci accurdau di cuncipiri, e di parturiri un figghiu.</verse>
<verse osisID='Ruth.4.14'>E li fimmini dicianu a Noemi: Binidittu lu Signuri, ca nun ha vulutu, ca mancassi successuri a la to famigghia, e accussì si sicutassi ad ammuntuari lu to nomu in Isdraeli.</verse>
<verse osisID='Ruth.4.15'>Ed avissi a cui cunsulassi la to anima, e sustintassi la to vicchiaja. Giacchì la to nora, ca t’ ama ha fattu un figghiu: e pri tia è anchi megghiu, ca si tu avissi setti figghi.</verse>
<verse osisID='Ruth.4.16'>E Noemi si pigghiau lu picciriddu, e si lu misi a lu pettu, e cci facia di nurrizza e di mamma.</verse>
<verse osisID='Ruth.4.17'>Perciò li vicini si congratulavanu cu idda, e dicianu: Cci nasciu un figghiu a Noemi, e cci misiru pri nomu Obed, patri d’ Isai, ca fu patri di Davidi.</verse>
<verse osisID='Ruth.4.18'>Chista è la generazioni di Fares: Fares generau a Esron,</verse>
<verse osisID='Ruth.4.19'>Esron generau ad Aram, Aram generau ad Aminadab,</verse>
<verse osisID='Ruth.4.20'>Aminadab generau a Naasson, Naasson generau a Salmon,</verse>
<verse osisID='Ruth.4.21'>Salmon generau a Booz, Booz generau ad Obed,</verse>
<verse osisID='Ruth.4.22'>Obed generau ad Isai, Isai generau a Davidi.</verse>
</chapter></div>
<div type='book' osisID='Song'>
<chapter osisID='Song.1'>
<verse osisID='Song.1.1'>Mi vasassi cu na vasata di la so vucca: giacchì li to minni sù megghiu di lu vinu,</verse>
<verse osisID='Song.1.2'>Cchiù odorusi di li megghiu unguenti. Lu to nomu è ogghiu, ca cula: perciò li picciotti t’ amaru.</verse>
<verse osisID='Song.1.3'>Tirami: nui curriremu appressu di tia a l’ oduri di li to unguenti. Lu re mi fici trasiri ’ntra li so cammarini: esultirremu e nni rallegrirremu pri tia, ricurdannunni di li to minni megghiu di lu vinu: l’ omini dritti t’ amanu.</verse>
<verse osisID='Song.1.4'>Sugnu niura, ma bedda, o figghi di Gerusalemmi, comu li tabernaculi di Cedar, e comu li peddi di Salamuni.</verse>
<verse osisID='Song.1.5'>Nun vi ’ncaricati, ca sugnu niura, giacchì lu suli m’ ha scuratu: li figghi di me matri mi ficiru guerra, mi misiru comu guardiana ’ntra li vigni: e nun guardavi la me vigna.</verse>
<verse osisID='Song.1.6'>Ammustrami, o amuri di l’ anima mia, unni vai a pasciri, unni ti riposi a menzu jornu, acciocchì nun accuminzassi a jiri vagannu appressu a l’ armenti di li to cumpagni.</verse>
<verse osisID='Song.1.7'>Si tu nun lu sai, o la cchiù bedda ’ntra tutti li fimmini, nesci, e va appressu li pidati di l’ armenti, e pasci li to crapetti vicinu li capanni di li pasturi.</verse>
<verse osisID='Song.1.8'>Iu t’ assimigghiavi, o amica mia, a li jimenti ’ntra li carri di Farauni.</verse>
<verse osisID='Song.1.9'>Li to masciddi sunnu beddi comu li turtureddi: lu to coddu comu li cullani.</verse>
<verse osisID='Song.1.10'>Ti farremu murineddi d’ oru, puntiati d’ argentu.</verse>
<verse osisID='Song.1.11'>Essennu lu re ’ntra la so mensa, lu me spicaddossu spargiu lu so oduri.</verse>
<verse osisID='Song.1.12'>Lu miu dilettu è pri mia un mazzettu di mirra, starrà sempri ’ntra li me minni.</verse>
<verse osisID='Song.1.13'>Lu miu dilettu è pri mia comu una rappa di cipru di li vigni d’ Engaddi.</verse>
<verse osisID='Song.1.14'>Veramenti sì bedda, amica mia, veramenti bedda, li to occhi sù di palummi.</verse>
<verse osisID='Song.1.15'>Veramenti tu sì beddu, o miu dilettu, e graziusu. Lu nostru lettu è ciurutu:</verse>
<verse osisID='Song.1.16'>Li trava di li nostri casi sù di cedru, e li suffitti di cipressu.</verse>
</chapter><chapter osisID='Song.2'>
<verse osisID='Song.2.1'>Iu sugnu lu ciuri di li campi, e lu gigghiu di li vaddi.</verse>
<verse osisID='Song.2.2'>Comu lu gigghiu ’ntra li spini, accussì è la mia diletta ’ntra li picciutteddi.</verse>
<verse osisID='Song.2.3'>Comu lu pumu ’ntra l’ arvuli di la silva, accussì è lu me dilettu ’ntra li giuvini. M’ assittavi sutta l’ umbra di chiddu, chi avia desideratu: e lu so fruttu fu duci a lu me palatu.</verse>
<verse osisID='Song.2.4'>Mi trasiu ’ntra lu ripostu di lu vinu, e spiegau lu so amuri supra di mia.</verse>
<verse osisID='Song.2.5'>Suspincitimi cu li ciuri, appujatimi cu li puma: ca languisciu d’ amuri.</verse>
<verse osisID='Song.2.6'>La so manca sutta la me testa, e la so dritta m’ abbrazzassi.</verse>
<verse osisID='Song.2.7'>Vi pregu, o figghi di Gerusalemmi, pri li caprioli, e li cervi di li campi, di nun arrispigghiari, e di nun rumpiri lu sonnu di la mia diletta, sinu ca idda voli.</verse>
<verse osisID='Song.2.8'>Eccu la vuci di lu me amuri, iddu veni acchianannu li muntagni, e trippiannu pri li collini:</verse>
<verse osisID='Song.2.9'>Lu me dilettu assimigghia ad un capriolu, e ad un cirviottu. Eccu ca sta darreri lu nostru muru guardannu di li finestri, osservannu di li gradi.</verse>
<verse osisID='Song.2.10'>Eccu ca lu me dilettu mi parra: Susiti, camina, amuri miu, palumma mia, bedda mia, e veni.</verse>
<verse osisID='Song.2.11'>Già lu ’nvernu passau, l’ acqua passau, e si nni jiu.</verse>
<verse osisID='Song.2.12'>Li ciuri spuntaru supra la nostra terra, lu tempu di la puta vinni: lu cantu di li turturi si senti ’ntra la nostra terra:</verse>
<verse osisID='Song.2.13'>La ficu cacciau li so scattioli, e li vigni ciuruti spargeru lu so oduri. Susiti, amuri miu, bedda mia, e veni:</verse>
<verse osisID='Song.2.14'>Palumma mia, chi stai ’ntra li pirtusa di li petri, e ’ntra li cavi di li ruini, ammustrami la to facci, fammi sentiri la to vuci: giacchì la to vuci è suavi, e la to facci è bedda.</verse>
<verse osisID='Song.2.15'>Acchiappatinni li vurpotti, ca dammaggianu li vigni: giacchì la nostra vigna ciuriu.</verse>
<verse osisID='Song.2.16'>Lu miu dilettu è miu, ed iu sugnu d’ iddu, ca pasci ’ntra li gigghi,</verse>
<verse osisID='Song.2.17'>Mentri dura lu jornu, e l’ umbri s’ inclinanu. Torna: sì simili, o miu dilettu, a lu capriolu, e a lu cirviottu ’ntra li munti di Beter.</verse>
</chapter><chapter osisID='Song.3'>
<verse osisID='Song.3.1'>Circavi ’ntra lu me lettu li notti a chiddu, chi ama l’ anima mia: lu circavi, e nun lu truvavi.</verse>
<verse osisID='Song.3.2'>Mi susirrò, e firriirrò pri la cità: pri li vaneddi e pri li chiazzi circhirrò a chiddu, chi ama l’ anima mia: lu circavi, e nun lu truvavi.</verse>
<verse osisID='Song.3.3'>Mi ’ncuntraru li custodi, chi guardanu la cità: Aviti vistu forsi a chiddu, chi ama l’ anima mia?</verse>
<verse osisID='Song.3.4'>Appena l’ aveva passatu, ca truvavi a chiddu, chi ama l’ anima mia: lu pigghiavi: nè lu lassirrò, ’nfinu ca lu purtirrò ’ntra la casa di me matri, e ’ntra la cammara di chidda, chi mi generau.</verse>
<verse osisID='Song.3.5'>Vi pregu, o figghi di Gerusalemmi, pri li caprioli, e li cervi di li campi, ca nun arrispigghiassivu, nè facissivu vigghiari la mia diletta, finchì idda voli.</verse>
<verse osisID='Song.3.6'>Cui è chista, ca si leva pri lu desertu comu ’na culunnedda di fumu odorusu di mirra, e di ’ncenzu, e d’ ogni pulviri di profumeri?</verse>
<verse osisID='Song.3.7'>Eccu ca attornianu lu lettu di Salamuni sissanta forti di li cchiù forti d’ Isdraeli:</verse>
<verse osisID='Song.3.8'>Tutti tinennu la spata, e valenti pri la guerra: la spata d’ ognunu d’ iddi supra la coscia pri li timuri di la notti.</verse>
<verse osisID='Song.3.9'>Lu re Salamuni si fici ’na littica di lignu di lu Libanu:</verse>
<verse osisID='Song.3.10'>Cci fici li culonni d’ argentu, lu capizzali d’ oru, lu baldacchinu di purpura: e ’ntra lu menzu cci stinnicchiau un amuri pri signu a li figghioli di Gerusalemmi:</verse>
<verse osisID='Song.3.11'>Nisciti e guardati, o figghi di Sionni, lu re Salamuni cu la curuna, ca ci misi so matri ’ntra lu jornu di lu so spunsaliziu, e ’ntra lu jornu di la gioja di lu so cori.</verse>
</chapter><chapter osisID='Song.4'>
<verse osisID='Song.4.1'>Quantu sì bedda, amica mia, quantu sì bedda! Li to occhi sù comu chiddi di li palummi, senza di chiddu, ca cci sta dintra ammucciatu. Li to capiddi sù comu li mandri di li crapi, ca acchianaru di lu munti di Galaad.</verse>
<verse osisID='Song.4.2'>Li to denti sù comu l’ armenti tusati, ca vinniru di esseri lavati, tutti cu dui seguaci gemelli, nè cci nn’ è sterili ’ntra d’ iddi.</verse>
<verse osisID='Song.4.3'>Li to labbra sù comu ’na vitta di sgarlatu: e la to parola è duci. Li to masciddi sù comu un spicchiu di granatu, senza di chiddu, ca cci sta dintra ammucciatu.</verse>
<verse osisID='Song.4.4'>Lu to coddu è comu la turri di Davidi, ca è fabbricata cu bastiuni: milli scuti cci sunnu appizzati, tutta l’ armatura di li forti.</verse>
<verse osisID='Song.4.5'>Li toi dui minni, sunnu comu dui crapetti gemelli, ca pascinu ’ntra li gigghi.</verse>
<verse osisID='Song.4.6'>Finu a chi dura lu jornu, e s’ inclinanu l’ umbri, jirrò ’ntra la muntagna di la mirra, e ’ntra la collina di lu ’ncenzu.</verse>
<verse osisID='Song.4.7'>Sì tutta bedda, o mia diletta, nè cc’ è macula in tia.</verse>
<verse osisID='Song.4.8'>Veni di lu Libanu, o spusa mia veni di lu Libanu: sarrai ’ncurunata di la cima d’Amana, di la punta di Sanir, e d’ Hermon, di li tani di li liuni, e di li munti di li liopardi.</verse>
<verse osisID='Song.4.9'>Tu mi firisti lu cori meu, soru mia spusa, mi firisti lu me cori cu l’ occhiu to, e cu lu crini di lu to coddu.</verse>
<verse osisID='Song.4.10'>Quantu è beddu lu to pettu soru mia spusa! li to minni sù cchiù beddi di lu vinu, e lu ciauru di li toi ’nguenti è cchiù megghiu di qualunqui aroma.</verse>
<verse osisID='Song.4.11'>Li to labbra, o spusa, sculanu di meli, latti e meli sutta la to lingua: e l’ oduri di li toi vistimenti è comu lu ciauru di lu ’ncenzu.</verse>
<verse osisID='Song.4.12'>Tu sì un ortu chiusu, o soru mia spusa: sì un fonti sigillatu.</verse>
<verse osisID='Song.4.13'>Li to aliti sunnu un paradisu di granata e di puma. Sunnu cipru cu spicaddossu.</verse>
<verse osisID='Song.4.14'>Spicaddossu e zafarana, canna aromatica e cinnamomu cu tutti li ligna di lu Libanu, mirra ed aloi cu tutti li megghiu ’nguenti.</verse>
<verse osisID='Song.4.15'>Funtana di li jardini: surgiva d’ acqua viva, ca scurri cu impetu di lu Libanu.</verse>
<verse osisID='Song.4.16'>Surgi, o maistrali, e veni, o punenti, e ciuscia ’ntra lu me jardinu, acciò si spargissiru li so aromi.</verse>
</chapter><chapter osisID='Song.5'>
<verse osisID='Song.5.1'>Vegna lu me dilettu ’ntra lu so ortu, e si manciassi li frutti di li so puma. Vinni ’ntra lu me jardinu, soru mia spusa, arricugghivi la me mirra cu li mei aromi: mi manciavi la vrisca cu lu meli miu, mi vippi lu me vinu cu lu me latti: manciati, e biviti, amici, e ’mbriacativi, o carissimi.</verse>
<verse osisID='Song.5.2'>Iu dormu, e lu me cori vigila: la vuci di lu me dilettu, ca tuppulia: Aprimi, soru mia, amica mia, palumma mia, immaculata mia: giacchì la me testa è vagnata di l’ acquazzina, e li me capiddi di li stizzi di la notti.</verse>
<verse osisID='Song.5.3'>Mi spugghiavi di la me vesti, comu farrò a mittirimilla? mi lavavi li pedi, comu mi l’ allurdirrò di novu?</verse>
<verse osisID='Song.5.4'>Lu me dilettu trasiu la manu pri la ’ngagghia di la porta, e li me visceri si commossiru a lu tuccari.</verse>
<verse osisID='Song.5.5'>Mi susivi, pri apriri a lu me dilettu: li me manu scularu di mirra, e li me jidita si jincheru di mirra purissima.</verse>
<verse osisID='Song.5.6'>Grapivi la toppa di la me porta a lu me dilettu: ma iddu s’ era ritiratu, e passatu avanti. L’ anima mia si squagghiau, appena iddu avia parratu: lu circavi, e nun lu truvavi: lu chiamavi, e nun mi rispunniu.</verse>
<verse osisID='Song.5.7'>Mi truvaru li guardii, ca firrianu pri la cità: mi vastuniaru, e mi fireru: mi livaru lu mantellu li guardiani di li mura.</verse>
<verse osisID='Song.5.8'>Vi pregu, figghi di Gerusalemmi, si truvirriti lu me dilettu, di diricci, ca ju languisciu d’ amuri.</verse>
<verse osisID='Song.5.9'>Qual’ è lu to dilettu fra li diletti, o la cchiù bedda di li fimmini? qual’ è lu to dilettu fra li diletti, pri cui tu nni prigasti accussì?</verse>
<verse osisID='Song.5.10'>Lu me dilettu è biancu e russu, lu megghiu ’ntra milli.</verse>
<verse osisID='Song.5.11'>La so testa è comu l’ oru finu: li so capiddi comu li fogghi di li parmi, niuri comu lu corvu.</verse>
<verse osisID='Song.5.12'>Li so occhi comu li palummi supra li ruscelli di l’ acqui, ca sù lavati cu lu latti, e posanu vicinu a l’ abbunnanti surgenti.</verse>
<verse osisID='Song.5.13'>Li so masciddi comu un ariola d’ aromi chiantati da un profumeri. Li so labbra sù gigghi, ca distillanu mirra perfetta.</verse>
<verse osisID='Song.5.14'>Li so manu d’ oru turniatu, chini di jacinti. Lu so ventri d’ avoliu, ’ntarsiatu di zaffiri.</verse>
<verse osisID='Song.5.15'>Li so gammi sù culonni di marmu, ca sù pusati supra basi d’ oru. Lu so aspettu comu lu Libanu, distintu comu li cedri.</verse>
<verse osisID='Song.5.16'>La so gula suavissima, e lu tuttu desiderabili: tali è lu me dilettu, e chistu è lu me amicu, o figghi di Gerusalemmi.</verse>
<verse osisID='Song.5.17'>Unni jiu lu to dilettu, o la cchiù bedda di li fimmini? unni si diriggiu lu to dilettu? e lu circhirremu cu tia.</verse>
</chapter><chapter osisID='Song.6'>
<verse osisID='Song.6.1'>Lu me dilettu scinniu ’ntra lu so jardinu ’ntra l’ ariola di l’ aromi, pri pasciri ’ntra l’ orti, e cogghiri li gigghi.</verse>
<verse osisID='Song.6.2'>Iu sugnu di lu me dilettu, e lu me dilettu, ca pasci ’ntra li gigghi, è miu.</verse>
<verse osisID='Song.6.3'>Bedda sì tu, o amica mia, duci, e maistusa comu Gerusalemmi: terribili comu un’ armata priparata a cummattiri.</verse>
<verse osisID='Song.6.4'>Leva li to occhi di supra di mia, ca mi fannu allucintari. Li to capiddi sù comu ’na mandra di crapi, ca accumpareru di Galaad.</verse>
<verse osisID='Song.6.5'>Li to denti sunnu comu ’na mandra di pecuri, ca vennu d’ essiri lavati, tutti cu dui seguaci gemelli, nè cci nn’ è sterili ’ntra d’ iddi.</verse>
<verse osisID='Song.6.6'>Comu la scorza di lu granatu sunnu li toi masciddi, senza chiddu, chi si cci trova ammucciatu.</verse>
<verse osisID='Song.6.7'>Cci sunnu sissanta rigini, ottanta concubini, e di li picciutteddi nun cc’ è numeru.</verse>
<verse osisID='Song.6.8'>Una è la me palumma, la mia perfetta, è l’ unica di la so matri, e l’ eletta di la so genitrici. La vittiru li donzelli, e la vantaru comu beatissima: li rigini e li concubini, e la laudaru.</verse>
<verse osisID='Song.6.9'>Cui è chista, ca s’ avanza comu l’ aurora, ca spunta, bedda comu la luna, unica comu lu suli, terribili comu un’ armata priparata a cummattiri?</verse>
<verse osisID='Song.6.10'>Scinnivi ’ntra lu jardinu di li nuci, pri vidiri li puma di li vaddati, e guardari si la vigna fussi ciuruta, e si sbucciassiru li granata.</verse>
<verse osisID='Song.6.11'>Nun lu vitti: l’ anima mia si turbau pri causa di li carri d’ Aminadab.</verse>
<verse osisID='Song.6.12'>Torna, torna, o Sulamiti, torna, torna, acciò ti vidissimu.</verse>
</chapter><chapter osisID='Song.7'>
<verse osisID='Song.7.1'>Chi vidirrai ’ntra la Sulamiti, si nun chi un coru militari? Oh quantu sù beddi li to passi cu sti scarpuzzi, figghia di principi! Li junturi di li to anchi sunnu comu li cullani, ca sù fatti di manu di mastru.</verse>
<verse osisID='Song.7.2'>Lu to viddicu è comu una cicara fatta a lu tornu, ca nun manca mai di bivanna. Lu to ventri è comu un munzeddu di furmentu, atturniatu di gigghi.</verse>
<verse osisID='Song.7.3'>Li to dui minni sù comu dui seguaci gemelli di capriolu.</verse>
<verse osisID='Song.7.4'>Lu to coddu è comu ’na turri d’ avoliu. Li to occhi sù comu dui pischeri di Hesebon, ca sunnu a la porta di sta figghia di li populi. Lu to nasu è comu la turri di lu Libanu, ca guarda versu Damascu.</verse>
<verse osisID='Song.7.5'>La to testa è comu lu Carmelu: e li capiddi di la to testa, comu la purpura di lu re attaccata ’ntra li canali.</verse>
<verse osisID='Song.7.6'>Quantu sì bedda, e quantu si maistusa, o carissima, ’ntra li to delizj!</verse>
<verse osisID='Song.7.7'>La to statura assimigghia a la parma, e li to minni a li rappi.</verse>
<verse osisID='Song.7.8'>Iu dissi: Acchianirrò supra la parma, e cugghirrò li so frutti: e li to minni sarrannu comu li rappi di racina: e lu ciauru di la to vucca comu chiddu di li puma.</verse>
<verse osisID='Song.7.9'>La to gula è comu lu megghiu vinu, dignu d’ essiri vivutu di lu me dilettu, e d’ essiri pastiatu di li so labbra e di li so denti.</verse>
<verse osisID='Song.7.10'>Iu sugnu di lu me dilettu, ed iddu è vutatu versu di mia.</verse>
<verse osisID='Song.7.11'>Veni, o me dilettu, niscemu a la campagna, e dimuramu ’ntra li casini.</verse>
<verse osisID='Song.7.12'>Dumani nni susemu pri jiri a li vigni, videmu si la vigna è ciuruta, si li ciuri fannu li frutti, si li granata ciureru: ddà ti darrò li me minni.</verse>
<verse osisID='Song.7.13'>Li mandraguri fannu ciauru. ’Ntra li nostri porti ci sù tutti frutti: li novi e li vecchi, ca t’ aju sarvatu, o miu dilettu.</verse>
</chapter><chapter osisID='Song.8'>
<verse osisID='Song.8.1'>Cui ti darrà a mia, o frati miu, tu, ca suchi li minni di me matri, acciò iu ti truvassi fora, e ti vasassi, e accussì nuddu cchiù mi disprizzassi?</verse>
<verse osisID='Song.8.2'>Ti pigghirrò, e ti purtirrò ’ntra la casa di me matri: ddà mi ’nsignirrai, e ti darrò ’na tazza di vinu apparicchiatu, e lu mustu di li me granata.</verse>
<verse osisID='Song.8.3'>La so manca sutta la me testa, e cu la so dritta m’ abbrazzirrà.</verse>
<verse osisID='Song.8.4'>Vi pregu, o figghi di Gerusalemmi, di nun arrispigghiari, e di nun fari vigghiari la mia diletta, finu a chi idda voli.</verse>
<verse osisID='Song.8.5'>Cui è chista, ca acchiana di lu desertu, culma di delizj, appujata supra lu so dilettu? Sutta l’ arvulu di pumu ti arrispigghiavi: ddà fu corrutta to matri, ddà fu violata la to genitrici.</verse>
<verse osisID='Song.8.6'>Mettimi comu un sigillu supra lu to cori, comu un sigillu supra lu to vrazzu: giacchì l’ amuri è forti comu la morti, e la gilusia è dura comu lu ’nfernu: li so arduri sunnu arduri di focu e di ciammi.</verse>
<verse osisID='Song.8.7'>Tutti l’ acqui nun pottiru astutari l’ amuri, nè li ciumi annigarlu: si l’ omu dassi tuttu l’ aviri di la so casa pri l’ amuri, lu disprizzirria comu nenti.</verse>
<verse osisID='Song.8.8'>Nostra soru è nica, e nun avi pettu. Chi farremu a la soru nostra lu jornu, ca si cci duvrà parrari?</verse>
<verse osisID='Song.8.9'>Si è un muru, cci fabbrichirremu supra un bastiuni d’ argentu: si è ’na porta, la rinforzirremu cu tavuli di cedru.</verse>
<verse osisID='Song.8.10'>Iu sugnu muru: e li me minni sù comu turri, finu di quannu sugnu addivintata avanti d’ iddu comu una chi ha truvatu la paci.</verse>
<verse osisID='Song.8.11'>Lu pacificu appi na vigna ’ntra na cità populusa: la cunsignau a li guardiani: unu porta pri li so frutti milli muniti d’ argentu.</verse>
<verse osisID='Song.8.12'>La me vigna è avanti di mia. Milli muniti sù toi, o pacificu, e ducentu pri chiddi, chi nni guardanu li frutti.</verse>
<verse osisID='Song.8.13'>O tu, chi abiti ’ntra l’ orti, l’ amici ascutanu: fammi sentiri la to vuci.</verse>
<verse osisID='Song.8.14'>Fui, o me dilettu, e fa comu lu capriolu e lu cirviottu supra lu munti di l’ aromi.</verse>
</chapter></div>
<div type='book' osisID='Matt'>
<chapter osisID='Matt.1'>
<verse osisID='Matt.1.1'>Libru di la generazioni di Gesù Cristu figghiu di Davidi, figghiu d’ Abramu.</verse>
<verse osisID='Matt.1.2'>Abramu fici ad Isaccu. Isaccu fici a Giacobbi. Giacobbi fici a Giuda, e a li soi frati.</verse>
<verse osisID='Matt.1.3'>Giuda fici a Fares, e Zara cu Tamar. Fares fici ad Esron. Esron fici ad Aram.</verse>
<verse osisID='Matt.1.4'>Aram fici ad Aminadab. Aminadab fici a Naasson. Naasson fici a Salmon.</verse>
<verse osisID='Matt.1.5'>Salmon fici a Booz cu Raab. Booz fici ad Obed cu Rut. Obed fici a Gessi. Gessi fici a lu re Davidi.</verse>
<verse osisID='Matt.1.6'>Lu re Davidi fici a Salamuni cu chidda, chi fu mogghi d’ Uria.</verse>
<verse osisID='Matt.1.7'>Salamuni fici a Roboamu. Roboamu fici ad Abia. Abia fici ad Asa.</verse>
<verse osisID='Matt.1.8'>Asa fici a Giosafat. Giosafat fici a Gioram. Gioram fici ad Ozia.</verse>
<verse osisID='Matt.1.9'>Ozia fici a Gioatam. Gioatam fici ad Acaz. Acaz fici ad Ezechia.</verse>
<verse osisID='Matt.1.10'>Ezechia fici a Manassi. Manassi fici ad Amon. Amon fici a Giosia.</verse>
<verse osisID='Matt.1.11'>Giosia fici a Geconia, e a li soi frati a lu tempu di la trasmigrazioni di Babilonia.</verse>
<verse osisID='Matt.1.12'>E doppu la trasmigrazioni di Babilonia: Geconia fici a Salatiel. Salatiel fici a Zorobabel.</verse>
<verse osisID='Matt.1.13'>Zorobabel fici ad Abiud. Abiud fici ad Eliacim. Eliacim fici ad Azor.</verse>
<verse osisID='Matt.1.14'>Azor fici a Sadoc. Sadoc fici ad Achim. Achim fici ad Eliud.</verse>
<verse osisID='Matt.1.15'>Eliud fici ad Eliazar. Eliazar fici a Matan. Matan fici a Giacobbi.</verse>
<verse osisID='Matt.1.16'>Giacobbi fici a Giuseppi spusu di Maria, di la quali nasciu Gesù, chi si dici Cristu.</verse>
<verse osisID='Matt.1.17'>Tutti li generazioni dunca di Abramu sinu a Davidi sunnu quattordici generazioni: e di Davidi sinu a la trasmigrazioni di Babilonia sunnu quattordici generazioni: e di la trasmigrazioni di Babilonia sinu a Cristu sunnu quattordici generazioni.</verse>
<verse osisID='Matt.1.18'>La nascita di Gesù Cristu fu accussì: Essennusi maritata so matri Maria cu Giuseppi, prima chi si juncissiru, si truvau gravida pri opera di lu Spiritu santu.</verse>
<verse osisID='Matt.1.19'>Ora Giuseppi so maritu, essennu giustu, e nun vulennula nfamari, pinsau di mannarinnilla occultamenti.</verse>
<verse osisID='Matt.1.20'>Ma mentri cci stava pinsannu, eccu un ancilu di lu Signuri, ca cci accumpariu ntra lu sonnu, dicennu: Giuseppi figghiu di Davidi, nun aviri paura di tiniriti a to mugghieri Maria: giacchì chiddu, ch’ è statu cunciputu in idda, è di lu Spiritu santu.</verse>
<verse osisID='Matt.1.21'>Idda parturirrà un figghiu: e cci darrai lu nomu di Gesù: giacchì iddu salvirrà lu so populu da li soi piccati.</verse>
<verse osisID='Matt.1.22'>Tuttu chistu fu fattu, acciocchì s’ adimpissi zoccu fu dittu da lu Signuri pri menzu di lu profeta, chi dici:</verse>
<verse osisID='Matt.1.23'>Eccu la virgini sarrà gravida, e parturirrà un figghiu: e lu chiamirrannu pri nomu Manueli, chi voli diri: Iddiu è cu nui.</verse>
<verse osisID='Matt.1.24'>Arrispigghiatusi dunca Giuseppi di lu sonnu, fici comu cci avia ordinatu l’ ancilu di lu Signuri, e si pigghiau a so mugghieri.</verse>
<verse osisID='Matt.1.25'>E nun si cci junciu, sinu a chi parturiu lu so primu figghiu: e lu chiamau pri nomu Gesù.</verse>
</chapter><chapter osisID='Matt.2'>
<verse osisID='Matt.2.1'>Ora essennu natu Gesù in Bettelemmi di Giuda a li tempi di lu re Erodi, eccu chi vinniru li Magi di l’ orienti in Gerusalemmi,</verse>
<verse osisID='Matt.2.2'>Dicennu: Unn’ è chiddu, chi nasciu re di li Judei? giacchì vittimu la so stidda in orienti, e vinnimu pri adurarlu.</verse>
<verse osisID='Matt.2.3'>Sintennu chistu lu re Erodi, si turbau, e cu iddu tutta Gerusalemmi.</verse>
<verse osisID='Matt.2.4'>E riunennu tutti li capi di li sacerdoti, e li Scribi di lu populu, si vulia sapiri da iddi, unni nascirria Cristu.</verse>
<verse osisID='Matt.2.5'>Ed iddi cci dissiru: In Bettelemmi di Giuda: giacchì accussì fu scrittu da lu profeta:</verse>
<verse osisID='Matt.2.6'>E tu Bettelemmi terra di Giuda, nun sì la cchiù infima tra li principali di Giuda: pirchì da tia niscirrà lu capu, chi riggirrà lu me populu d’ Isdraeli.</verse>
<verse osisID='Matt.2.7'>Allura Erodi, chiamati a parti li Magi, diligentementi si fici diri da iddi lu tempu, in cui cumpariu la stidda:</verse>
<verse osisID='Matt.2.8'>E mannannuli a Bettelemmi, cci dissi: Iti, e nfurmativi esattamenti di lu picciriddu: e quannu lu truvirriti, facitimillu sapiri, acciocchì iu vinissi e l’ adurassi.</verse>
<verse osisID='Matt.2.9'>Li quali avennu ntisu lu re parteru. Ed eccu la stidda, chi avianu vistu in orienti, li precedia, sinu a chi caminannu si firmau supra, unni era lu bamminu.</verse>
<verse osisID='Matt.2.10'>E vidennu la stidda s’ alligraru d’ un gaudiu magnu.</verse>
<verse osisID='Matt.2.11'>E trasennu ntra la casa, vittiru lu bamminu cu so matri Maria, e addinucchiannusi l’ aduraru: ed aperti li soi tesori cci offreru pri rigalu oru, incensu, e mirra.</verse>
<verse osisID='Matt.2.12'>Ed avennu avutu avvertimentu in sonnu di nun turnari da Erodi, si nni turnaru a li soi paisi pri nautra strata.</verse>
<verse osisID='Matt.2.13'>Li quali comu foru partuti, eccu l’ ancilu di lu Signuri accumpariu ntra lu sonnu a Giuseppi, e cci dissi: Susiti, pigghiati lu picciriddu, e so matri, e fuitinni in Egittu, e statti ddà, sinu a chi ti lu dicu iu. Succedirrà, chi Erodi circhirrà lu picciriddu pri livarlu di menzu.</verse>
<verse osisID='Matt.2.14'>Lu quali susennusi si pigghiau lu picciriddu, e so matri di notti, e si nni jiu in Egittu.</verse>
<verse osisID='Matt.2.15'>E stava ddà sinu a la morti di Erodi: acciocchì si adimpissi zoccu fu dittu da lu Signuri pri menzu di lu profeta dicennu: Chiamavi d’ Egittu a me figghiu.</verse>
<verse osisID='Matt.2.16'>Allura Erodi vidennu, chi era statu ngannatu da li Magi, si ncuitau fortementi, e cumannau d’ ammazzari tutti li picciriddi, chi eranu in Bettelemmi, ed in tutti li soi vicinanzi di dui anni in sutta, secunnu lu tempu, chi avia ntisu da li Magi.</verse>
<verse osisID='Matt.2.17'>Allura fu adimputu chiddu, chi fu dittu da Geremia profeta, chi dissi:</verse>
<verse osisID='Matt.2.18'>Si ntisi na vuci in Rama cu chianti e cu lamenti: Racheli chiancennu li soi figghi nun si putia cunsulari, pirchì nun esistianu cchiù.</verse>
<verse osisID='Matt.2.19'>Essennu mortu Erodi, eccu l’ ancilu di lu Signuri accumpariu ntra lu sonnu a Giuseppi in Egittu,</verse>
<verse osisID='Matt.2.20'>Dicennu: Susiti, e pigghiati lu picciriddu, e so matri, e vattinni ntra la terra d’ Isdraeli: giacchì sù morti chiddi, chi vulevanu levari la vita a lu picciriddu.</verse>
<verse osisID='Matt.2.21'>Lu quali susennusi, si pigghiau lu picciriddu, e so matri, e si nni jiu ntra la terra d’ Isdraeli.</verse>
<verse osisID='Matt.2.22'>E sintennu, chi Archelau regnava in Giudia in veci di so patri Erodi, si scantau di iri ddà: ed avvirtutu in sonnu, si ritirau ntra li parti di Galilia.</verse>
<verse osisID='Matt.2.23'>E vinni ad abitari ntra la città, chi si chiama Nazaret: acciocchì si verificassi zoccu fu dittu da li profeti: Perciò sarrà chiamatu Nazarenu.</verse>
</chapter><chapter osisID='Matt.3'>
<verse osisID='Matt.3.1'>A ddu tempu vinni Giuvanni Battista pridicannu ntra lu disertu di Giudia,</verse>
<verse osisID='Matt.3.2'>Dicennu: Faciti pinitenza: giacchì s’ avvicina lu regnu di li celi.</verse>
<verse osisID='Matt.3.3'>Chistu è chiddu, chi fu annunziatu da Isaia profeta dicennu: Una vuci grida ntra lu disertu: Preparati la via di lu Signuri: nchianati li soi camini.</verse>
<verse osisID='Matt.3.4'>Giuvanni poi aveva una vesti di pilu di gamiddu, e na cintura di peddi attornu li rini: lu so cibu poi era di griddi, e meli sarvaggiu.</verse>
<verse osisID='Matt.3.5'>Allura java a ncuntrarlu Gerusalemmi, e tutta la Giudia, e tuttu lu paisi a sta banna di lu Giurdanu;</verse>
<verse osisID='Matt.3.6'>Ed eranu vattiati da iddu ntra lu Giurdanu, cunfissannu li soi piccati.</verse>
<verse osisID='Matt.3.7'>Vidennu intantu multi Farisei, e Sadducei, chi vinianu a lu so battisimu, cci dissi: Razza di vipari, cui vi nsignau a fuiri l’ ira futura?</verse>
<verse osisID='Matt.3.8'>Perciò faciti dignu fruttu di pinitenza.</verse>
<verse osisID='Matt.3.9'>E nun diciti ntra vuautri: Nui semu figghi d’ Abramu. Vi dicu dunca, chi Diu avi la potenza di fari risurgiri di sti petri li figghi d’ Abramu.</verse>
<verse osisID='Matt.3.10'>E già l’ accetta è misa vicinu a la radici di l’ arvulu. Perciò ogni arvulu, chi nun fa bonu fruttu, si tagghirrà, e si jittirrà ntra lu focu.</verse>
<verse osisID='Matt.3.11'>Iu perciò vi battizzu ntra l’ acqua in pinitenzà: però cui vinirrà doppu di mia, è cchiù forti di mia, di cui nun sugnu dignu di purtari li scarpi: iddu vi battizzirrà cu lu Spiritu santu, e lu focu.</verse>
<verse osisID='Matt.3.12'>Avi la pala ntra la manu: annittirrà lu so furnu: arricugghirrà lu so furmentu ntra lu granaru; ma brucirrà la pagghia cu focu inestinguibili.</verse>
<verse osisID='Matt.3.13'>Allura Gesù da Galilia jiu da Giuvanni a lu Giurdanu, pri essiri vattiatu da iddu.</verse>
<verse osisID='Matt.3.14'>Giuvanni però cci lu nigava, dicennu: Iu da tia divu essiri vattiatu, e tu veni unni mia?</verse>
<verse osisID='Matt.3.15'>Ma Gesù rispunnennu, cci dissi: Lassa pri ora: giacchì cunveni, chi nui adimpissimu tutta la giustizia. Allura lu lassau fari.</verse>
<verse osisID='Matt.3.16'>Doppu chi fu battizzatu Gesù, subitu nisciu di l’ acqua. Ed eccu chi si apreru li celi: e vitti lu Spiritu di Diu, chi calau comu na palumma, e pusau supra d’ iddu.</verse>
<verse osisID='Matt.3.17'>Ed eccu na vuci di lu celu dicennu: Chistu è lu me figghiu dilettu, in cui mi sugnu cumpiaciutu.</verse>
</chapter><chapter osisID='Matt.4'>
<verse osisID='Matt.4.1'>Allura Gesù fu purtatu ntra lu disertu da lu Spiritu, pirchì fussi tentatu da lu diavulu.</verse>
<verse osisID='Matt.4.2'>Ed avennu dijunatu quaranta jorna, e quaranta notti, a la fini appi fami.</verse>
<verse osisID='Matt.4.3'>E accustannusi lu tentaturi cci dissi: Si sì figghiu di Diu, dici, ca sti petri divintassiru pani.</verse>
<verse osisID='Matt.4.4'>Ed iddu rispunnennu dissi: È scrittu: L’ omu nun campa di sulu pani, ma di ogni palora, chi veni di la vucca di Diu.</verse>
<verse osisID='Matt.4.5'>Allura lu diavulu si lu purtau ntra la città santa, e lu pusau supra la cima di lu tempiu,</verse>
<verse osisID='Matt.4.6'>E cci dissi: Si sì figghiu di Diu, jettati ddà jusu. Giacchì sta scrittu: Ca ti mannirrà li soi ancili, e ti pigghirrannu ntra li vrazza, acciocchì lu to pedi nun si nfruntassi cu li petri.</verse>
<verse osisID='Matt.4.7'>Gesù cci dissi: È scrittu puru: Nun tentirrai lu Signuri Diu to.</verse>
<verse osisID='Matt.4.8'>Doppu lu diavulu si lu purtau supra na muntagna auta assai: e cci mustrau tutti li regni di lu munnu, e la so gloria,</verse>
<verse osisID='Matt.4.9'>E cci dissi: Ti darrò tutti sti cosi, si nginucchiannuti m’ adurirrai.</verse>
<verse osisID='Matt.4.10'>Allura Gesù cci dissi: Vattinni, Satanassu: giacchì è scrittu: Adurirrai lu Signuri Diu to, e servirrai ad iddu sulu.</verse>
<verse osisID='Matt.4.11'>Allura lu diavulu lu lassau: ed eccu l’ ancili vinniru, e lu servianu.</verse>
<verse osisID='Matt.4.12'>Però comu ntisi Gesù, ca Giuvanni era ’n prigiuni, si nni jiu in Galilia:</verse>
<verse osisID='Matt.4.13'>E lassata la città di Nazaret, jiu ad abitari in Cafarnau maritima, ntra li confini di Zabulon, e Neftalim:</verse>
<verse osisID='Matt.4.14'>Acciocchì si fussi adimputu chiddu, chi fu dittu da Isaia profeta:</verse>
<verse osisID='Matt.4.15'>La terra di Zabulon, e la terra di Neftalim, caminu di lu mari passatu lu Giurdanu, la Galilia di li nazioni,</verse>
<verse osisID='Matt.4.16'>Populu, chi stava ntra li tenebri, vitti na luci magna: e stannu in locu di tenebri e di morti, spuntau la luci pri iddi.</verse>
<verse osisID='Matt.4.17'>Dipoi Gesù cuminciau a pridicari, e a diri: Faciti pinitenza: giacchì s’ avvicina lu regnu di li celi.</verse>
<verse osisID='Matt.4.18'>Caminannu poi Gesù vicinu lu mari di Galilia, vitti dui frati, Simuni, chi si dici Petru, ed Andria so frati, chi jittavanu li riti ntra lu mari (pirchì eranu piscaturi),</verse>
<verse osisID='Matt.4.19'>E cci dissi: Viniti appressu di mia, e vi farrò addivintari piscaturi d’ omini.</verse>
<verse osisID='Matt.4.20'>Ma iddi subitu, lassati li riti, l’ accumpagnaru.</verse>
<verse osisID='Matt.4.21'>E siquitannu a caminari, vitti dui autri frati, Japicu di Zebedeu, e Giuvanni so frati, ntra na varca cu Zebedeu so patri, chi aggiustavanu li soi riti: e li chiamau.</verse>
<verse osisID='Matt.4.22'>Iddi allura subitu, lassati li riti e so patri, cci jeru d’ appressu.</verse>
<verse osisID='Matt.4.23'>E Gesù firriava tutta la Galilia, nsignannu ntra li soi sinagoghi, e pridicannu lu vancelu di lu regnu, e sanannu ogni malatia, ed ogni nfirmità ntra lu populu.</verse>
<verse osisID='Matt.4.24'>E si spargiu la so fama in tutta la Siria, e cci purtaru tutti li malati, e tutti chiddi, chi avevanu nfirmitati e duluri, e chiddi, chi eranu spirdati, e li lunatici, e li paralitici, e li sanau:</verse>
<verse osisID='Matt.4.25'>E lu seguevanu turbi di populu di la Galilia, di la Decapoli, di Gerusalemmi, di la Giudia, e di addabbanna lu Giurdanu.</verse>
</chapter><chapter osisID='Matt.5'>
<verse osisID='Matt.5.1'>Vidennu Gesù li turbi, acchianau supra la muntagna, ed essennusi assittatu, li soi discipuli s’ accustaru ad iddu,</verse>
<verse osisID='Matt.5.2'>Ed aprennu la vucca li nsignava, dicennu:</verse>
<verse osisID='Matt.5.3'>Beati li poviri di spiritu: pirchì per iddi è lu regnu di li celi.</verse>
<verse osisID='Matt.5.4'>Beati li mansueti: pirchì iddi possedirrannu la terra.</verse>
<verse osisID='Matt.5.5'>Beati chiddi, chi chiancinu: pirchì iddi sarrannu cunsulati.</verse>
<verse osisID='Matt.5.6'>Beati chiddi, chi hannu fami, e siti di giustizia: pirchì iddi sarrannu saziati.</verse>
<verse osisID='Matt.5.7'>Beati li misiricurdiusi: pirchì ad iddi si usirrà misiricordia.</verse>
<verse osisID='Matt.5.8'>Beati chiddi, chi sù puri di cori: pirchì iddi vidrannu a Diu.</verse>
<verse osisID='Matt.5.9'>Beati li pacifici: pirchì iddi sarrannu chiamati figghi di Diu.</verse>
<verse osisID='Matt.5.10'>Beati chiddi, chi patinu pri la giustizia: pirchì d’ iddi è lu regnu di li celi.</verse>
<verse osisID='Matt.5.11'>Sarriti beati, quannu vi mmalidirrannu, e vi persequitirrannu, e dirrannu cu minzogna ogni mali contra vuautri, pri causa mia:</verse>
<verse osisID='Matt.5.12'>Rallegrativi, e giubilati, giacchì granni è lu vostru premiu in celu: accussì puru foru persequitati li profeti prima di vui.</verse>
<verse osisID='Matt.5.13'>Vui siti lu sali di la terra. Giacchì si lu sali perdi la so forza, cu chi si putrà iddu risalari? Allura nun varrà cchiù nenti, forchì pri jittarisi, ed essiri calpistatu di l’ omini.</verse>
<verse osisID='Matt.5.14'>Vui siti la luci di lu munnu. Nun si pò ammucciari na città, ch’ è supra un munti.</verse>
<verse osisID='Matt.5.15'>Nè s’ adduma la lucerna, e si metti sutta lu munneddu, ma supra lu cannileri, pri fari lustru a chiddi, chi sunnu ntra la casa.</verse>
<verse osisID='Matt.5.16'>Accussì risblennissi la vostra luci avanti a l’ omini: acciocchì vidissiru li vostri operi boni, e glorificassiru lu vostru Patri, chi è ntra li celi.</verse>
<verse osisID='Matt.5.17'>Nun criditi, ca sugnu vinutu pri sciogghiri la liggi, o li profeti: nun sugnu vinutu pri sciogghiri, ma pri adimpiri.</verse>
<verse osisID='Matt.5.18'>In virità vi dicu; fintantu chì passa lu celu e la terra, nè un jota, nè un puntu di la liggi sarà mutatu, finchì ogni cosa nun sia fatta.</verse>
<verse osisID='Matt.5.19'>Cui dunca rumpirrà unu di sti cumannamenti minimi, ed accussì nsignirrà l’ omini, sarrà chiamatu minimu ntra lu regnu di li celi: ma cui li mittirrà ’n pratica e li nsignirrà, sarrà chiamatu granni ntra lu regnu di li celi.</verse>
<verse osisID='Matt.5.20'>Perciò dicu a vui, ca si la vostra giustizia nun è cchiù granni di chidda di li Scribi e di li Farisei, nun intrirriti ntra lu regnu di li celi.</verse>
<verse osisID='Matt.5.21'>Aviti ntisu chiddu, chi fu dittu a l’ antichi: Nun ammazzari: e cui ammazzirrà, sarrà reu in giudiziu.</verse>
<verse osisID='Matt.5.22'>Iu però vi dicu: ca cui si adirirrà cu lu frati so, sarrà reu in giudiziu. Ma cui dirrà, raca, a lu so frati: sarrà reu in cunciliu. Cui però dicissi, pazzu: sarrà reu di lu focu di l’ infernu.</verse>
<verse osisID='Matt.5.23'>Si però offerisci lu to presenti a l’ otaru, e ddà t’ arrigordi, ca lu to frati avi qualchi cosa contra di tia:</verse>
<verse osisID='Matt.5.24'>Lassa ddà la to offerta avanti l’ otaru, e vatti prima a ricunciliari cu to frati: e poi veni ed offri lu to presenti.</verse>
<verse osisID='Matt.5.25'>Mettiti d’ accordu prestu cu lu to avversariu, mentri camini cu iddu: acciocchì pri casu nun ti purtassi l’ avversariu avanti lu judici, e lu judici nun ti cunsignassi a lu ministru: e fussi misu in carzari.</verse>
<verse osisID='Matt.5.26'>In virità ti dicu, ca tu nun niscirrai di ddà, finchì nun avrai pagatu l’ ultimu granu.</verse>
<verse osisID='Matt.5.27'>Aviti ntisu, ca fu dittu a l’ antichi: Nun cummettirrai adulteriu.</verse>
<verse osisID='Matt.5.28'>Iu però vi dicu: ca cui vidi na fimmina cu disideriu di possedirla, già ha cummissu adulteriu cu idda ntra lu so cori.</verse>
<verse osisID='Matt.5.29'>Ca si lu to occhiu drittu ti scannalia, scippatillu, e jettalu luntanu di tia: pirchì ti cunveni megghiu, chi unu di li toi membri pirissi, chi tuttu lu to corpu sia jettatu ntra l’ infernu.</verse>
<verse osisID='Matt.5.30'>E si la to manu dritta ti scannalia, tagghiatilla, e jettala luntanu di tia: pirchì ti cunveni megghiu, ca unu di li toi membri pirissi, chi tuttu lu to corpu fussi jettatu ntra l’ infernu.</verse>
<verse osisID='Matt.5.31'>È statu dittu puru, chi qualunqui cacciassi la so mogghi, cci duvissi dari lu libellu di lu ripudiu.</verse>
<verse osisID='Matt.5.32'>Iu però vi dicu: Chi qualunqui avrà cacciatu la so mogghi, eccettu pri causa di fornicazioni, la fa divintari adultera: e cui si marita la donna abbannunata, cummetti adulteriu.</verse>
<verse osisID='Matt.5.33'>Aviti ntisu puru, ca fu dittu a l’ antichi: Nun spirgiurirrai: anzi manteni a lu Signuri li juramenti toi.</verse>
<verse osisID='Matt.5.34'>Ma iu vi dicu, nun jurari affattu, nè pri lu celu, ca è lu tronu di Diu:</verse>
<verse osisID='Matt.5.35'>Nè pri la terra, pirchì è lu scabbellu di li soi pedi: nè pri Gerusalemmi, pirchì è la città di lu gran re:</verse>
<verse osisID='Matt.5.36'>Nè jurirrai pri la to testa, pirchì nun poi fari un capiddu nè biancu, nè niuru.</verse>
<verse osisID='Matt.5.37'>Ma sia lu vostru parrari, sì, sì: no, no: giacchì cchiù di chistu è malu.</verse>
<verse osisID='Matt.5.38'>Aviti ntisu, ca è statu dittu: Occhiu pri occhiu, denti pri denti.</verse>
<verse osisID='Matt.5.39'>Iu però vi dicu, nun resistiti, a lu mali: ma si qualcunu ti percoti ntra la mascidda dritta, projicci l’ autra.</verse>
<verse osisID='Matt.5.40'>Ed a chiddu, chi voli cuntrastari cu tia in giudiziu, e chi voli livariti la vesti, lassacci puru lu mantellu.</verse>
<verse osisID='Matt.5.41'>E si qualcunu ti stanchirrà pri milli passi, va cu iddu pri dui mila.</verse>
<verse osisID='Matt.5.42'>A cui ti dumanna, dacci: e cui voli in prestitu, nun cci nigari.</verse>
<verse osisID='Matt.5.43'>Aviti ntisu, ca fu dittu: Ama lu prossimu to, ed odia lu to nnimicu.</verse>
<verse osisID='Matt.5.44'>Iu però vi dicu: Amati li vostri nnimici, fati beni a chiddi, chi v’ hannu odiatu: e pregati pri chiddi, chi v’ hannu persequitatu, e calunniatu:</verse>
<verse osisID='Matt.5.45'>Acciocchì siati li figghi di vostru Patri, ca è in celu: chi fa nesciri lu so suli supra li boni e li mali: e fa chioviri supra li giusti e l’ ingiusti.</verse>
<verse osisID='Matt.5.46'>Giacchì si amati chiddi, chi vi amanu, chi meritu nni avriti? nun fannu ancu accussì li pubblicani?</verse>
<verse osisID='Matt.5.47'>E si salutirriti sulamenti li vostri frati, chi farriti di particulari? ancu li gentili nun fannu lu stissu?</verse>
<verse osisID='Matt.5.48'>Siati addunca vui perfetti, siccomu lu Patri vostru celesti è perfettu.</verse>
</chapter><chapter osisID='Matt.6'>
<verse osisID='Matt.6.1'>Guardativi di fari la vostra giustizia in presenza di l’ omini, pri essiri da iddi taliati: vasinnò nun n’ avirriti premiu pressu vostru Patri, ca è ntra li celi.</verse>
<verse osisID='Matt.6.2'>Quannu dunca fai la limosina, nun sunari la trumma avanti a tia, comu l’ ippocriti ntra li sinagoghi, e ntra li strati, acciocchì fussiru glorificati da l’ omini: in virità vi dicu, chisti hannu già ricivutu lu so premiu.</verse>
<verse osisID='Matt.6.3'>Quannu tu fai la limosina, chi la tua manu manca nun sapissi zoccu fa la to manu dritta:</verse>
<verse osisID='Matt.6.4'>Acciocchì la tua limosina sia ammucciuni, e lu to Patri, chi vidi in segretu, ti lu ricompensirrà.</verse>
<verse osisID='Matt.6.5'>E quannu prigati, nun farriti comu l’ ippocriti, chi cci piaci di prigari stannu ntra li sinagoghi e ntra li cantuneri di li chiazzi, acciocchì fussiru visti di l’ omini: in virità vi dicu, chisti hannu ricivutu lu so premiu.</verse>
<verse osisID='Matt.6.6'>Tu però, quannu fai orazioni, trasi ntra la to cammara, e chiusa la porta, prega a to Patri ammucciuni: e to Patri, ca vidi in segretu, ti lu ricompensirrà.</verse>
<verse osisID='Matt.6.7'>Quannu poi prigati, nun faciti tanti chiacchiari, comu li pagani. Pirchì cridinu d’ essiri esauditi pri li troppu palori.</verse>
<verse osisID='Matt.6.8'>Perciò nun v’ assimigghiati ad iddi. Giacchì vostru Patri sa chiddu, chi aviti di bisognu, prima ca cci lu dimannassivu.</verse>
<verse osisID='Matt.6.9'>Accussì dunca vui prighirriti: Patri nostru, chi stai in celu: sia santificatu lu to nomu.</verse>
<verse osisID='Matt.6.10'>Vegna a nui lu to regnu. Sia fatta la to volontà, comu ’n celu, accussì ’n terra.</verse>
<verse osisID='Matt.6.11'>Danni oggi lu nostru pani quotidianu.</verse>
<verse osisID='Matt.6.12'>E rimetti a nui li nostri debiti, comu nui li rimettemu a li nostri debituri.</verse>
<verse osisID='Matt.6.13'>E nun nni fari cadiri in tentazioni. Ma liberanni d’ ogni mali. Accussì sia.</verse>
<verse osisID='Matt.6.14'>Giacchì si pirdunirriti a l’ omini li soi piccati: lu vostru Patri celesti pirdunirrà anchi a vui li vostri delitti.</verse>
<verse osisID='Matt.6.15'>Si però nun pirdunirriti a l’ omini: mancu vostru Patri pirdunirrà a vui li vostri piccati.</verse>
<verse osisID='Matt.6.16'>Quannu poi dijunati, nun vi faciti malinconici, cumu l’ ippocriti. Giacchì iddi si straformanu la facci, pri fari a vidiri a l’ omini, ca dijunanu. Vi dicu in virità, ca chisti hannu ricivutu lu so premiu.</verse>
<verse osisID='Matt.6.17'>Tu però, quannu dijuni, untati la testa, e lavati la facci,</verse>
<verse osisID='Matt.6.18'>Acciocchì tu nun lu facissi vidiri a l’ omini, ca fai lu dijunu, ma a to Patri, chi è nascostu: e to Patri, chi è nascostu, ti darrà lu to premiu.</verse>
<verse osisID='Matt.6.19'>Nun accumulati tesori in terra: unni la ruggini, e la camula guastanu: ed unni li latri scavanu, ed arrobbanu.</verse>
<verse osisID='Matt.6.20'>Accumulativi però tesori ntra lu celu: unni nè la ruggini, nè la camula guastanu, ed unni li latri nè scavanu, nè arrobbanu.</verse>
<verse osisID='Matt.6.21'>Pirchì unni è lu to tesoru, ddà puru è lu to cori.</verse>
<verse osisID='Matt.6.22'>Lu to occhiu è la lucerna di lu to corpu. Si lu to occhiu è puru: tuttu lu to corpu sarrà lucenti.</verse>
<verse osisID='Matt.6.23'>Si però lu to occhiu sarrà tintu: tuttu lu to corpu sarrà tenebrusu. Si dunca la luci, ca è in tia, è tenebri: quantu sarannu li tenebri stissi?</verse>
<verse osisID='Matt.6.24'>Nuddu pò serviri a dui patruni: pirchì o odiirrà l’ unu, ed amirrà l’ autru: ovveru sarrà affezionatu a l’ unu, e disprizzirrà l’ autru. Nun putiti serviri a Diu, e a li ricchizzi.</verse>
<verse osisID='Matt.6.25'>Perciò vi dicu, nun vi curati troppu di zoccu manciati pri la vostra vita, nè di comu cuprirriti lu vostru corpu. Nun è la vita cchiù di lu cibu, e lu corpu cchiù di lu vistimentu?</verse>
<verse osisID='Matt.6.26'>Guardati l’ oceddi di lu celu, li quali nun seminanu, nè metinu, nè arricogghinu ntra lu granaru: e lu vostru Patri celesti li nutrisci. Nun siti vuautri assai cchiù d’ iddi?</verse>
<verse osisID='Matt.6.27'>Cu’ è di vuautri, chi pinsa, ca pò agghiunciri a la so statura un cubitu?</verse>
<verse osisID='Matt.6.28'>E pirchì vi dati premura di li vistimenti? Guardati li gigghi di lu campu comu criscinu: nun travagghianu, nè filanu.</verse>
<verse osisID='Matt.6.29'>Perciò vi dicu, ca mancu Salamuni in tuttu lu so splenduri è vistutu comu unu d’ iddi.</verse>
<verse osisID='Matt.6.30'>Si però lu fenu di lu campu, ca oggi è mpedi, e dumani si metti ntra lu furnu, Iddiu lu vesti accussì: quantu cchiù a vuautri genti di poca fidi?</verse>
<verse osisID='Matt.6.31'>Perciò nun vi dati tantu pinseri, dicennu: Zoccu mancirremu, o zoccu vivirremu, o di chi nni vistirremu?</verse>
<verse osisID='Matt.6.32'>Tutti sti cosi dumannanu li gentili. Però lu vostru Patri lu sapi, ca vuautri aviti bisognu di tutti sti cosi.</verse>
<verse osisID='Matt.6.33'>Perciò dumannati prima lu regnu di Diu e la so giustizia: e tutti chisti cosi vi sarrannu supragghiunti.</verse>
<verse osisID='Matt.6.34'>Nun vi pigghiati addunca pinseri di lu ndumani. Pirchì lu ndumani pigghirrà cura di se stissu. Basta ad ogni jornu lu so mali.</verse>
</chapter><chapter osisID='Matt.7'>
<verse osisID='Matt.7.1'>Nun judicati, pri nun essiri judicati.</verse>
<verse osisID='Matt.7.2'>Giacchì di lu stessu modu, comu judichirriti, sarriti judicati: e cu la stissa misura, cu la quali avirriti misuratu, sarriti misurati vuautri stissi.</verse>
<verse osisID='Matt.7.3'>E pirchì vidi lu sgroppu ntra l’ occhiu di lu frati to: e nun vidi lu travu ntra lu to occhiu?</verse>
<verse osisID='Matt.7.4'>O cu quali ragiuni dici a to frati: Lassami livari lu sgroppu di lu to occhiu: ed intantu lu travu è ntra lu to occhiu?</verse>
<verse osisID='Matt.7.5'>Ippocrita, levati prima lu travu di lu to occhiu, ed allura vidrai di livari lu sgroppu di l’ occhiu di lu frati to.</verse>
<verse osisID='Matt.7.6'>Nun dati li cosi santi a li cani: nè jittati li vostri perni a li porci, acciocchì nun li pistassiru cu li soi pedi, e vutannusi contra vi strazzassiru.</verse>
<verse osisID='Matt.7.7'>Dumannati, e vi sarrà datu: circati, e truvirriti: battiti, e vi sarrà apertu.</verse>
<verse osisID='Matt.7.8'>Giacchì qualunqui dumanna, ricivi: cu’ cerca, trova: e sarrà apertu a cui tuppulia.</verse>
<verse osisID='Matt.7.9'>O cu’ è l’ omu di vuautri, a cui si lu so figghiu cci dumannassi pani, cci darria na petra?</verse>
<verse osisID='Matt.7.10'>O si cci avissi dumannatu un pisci, forsi cci presentirria un sirpenti?</verse>
<verse osisID='Matt.7.11'>Si dunca vuautri, ca siti mali, sapiti dari li cosi boni, chi vi sù stati dati, a li vostri figghi: quantu cchiù vostru Patri, chi è ntra li celi, darrà li beni a chiddi, chi li dumannanu?</verse>
<verse osisID='Matt.7.12'>Tuttu ciò adunca, chi vuliti, chi l’ omini vi facissiru, faciticci anchi vuautri ad iddi. Giacchì chista è la liggi, e li profeti.</verse>
<verse osisID='Matt.7.13'>Trasiti pri la porta stritta: giacchì larga è la porta e spaziusa è la via, chi cunnuci a la perdizioni, e assai sù chiddi, chi trasinu pri la stissa.</verse>
<verse osisID='Matt.7.14'>Quantu è stritta la porta, e angustiata è la via, chi cunnuci a la vita: e quantu sù pochi chiddi, chi la trovanu!</verse>
<verse osisID='Matt.7.15'>Guardativi da li fausi profeti, chi vennu a vui sutta peddi d’ agneddu; ma dintra sù lupi rapaci.</verse>
<verse osisID='Matt.7.16'>Da li soi frutti li canuscirriti. Forsi si cogghi la racina da li ruvetti, o li ficu da li spini?</verse>
<verse osisID='Matt.7.17'>Accussì ogni arvulu bonu fa boni frutti: l’ arvulu tintu però fa frutti tinti.</verse>
<verse osisID='Matt.7.18'>Nun pò l’ arvulu bonu fari frutti mali: nè l’ arvulu malu fari frutti boni.</verse>
<verse osisID='Matt.7.19'>Ogni arvulu, chi nun fa bon fruttu, sarrà tagghiatu, e jittatu ntra lu focu.</verse>
<verse osisID='Matt.7.20'>Perciò da li soi frutti li canuscirriti.</verse>
<verse osisID='Matt.7.21'>Non qualunqui, chi mi dici, Signuri, Signuri, trasirrà ntra lu regnu di li celi: ma cui fa la volontà di me Patri, chi è ntra li celi, trasirrà ntra lu regnu di li celi.</verse>
<verse osisID='Matt.7.22'>Multi mi dirrannu ntra ddu jornu: Signuri, Signuri, nun avemu nui profetizzatu in to nomu, ed in to nomu avemu scacciatu li dimonj, ed in nomu to ficimu multi purtenti?</verse>
<verse osisID='Matt.7.23'>Ed allura cci dichiarirrò: Ca nun v’ aju canusciutu mai: alluntanativi da mia, vui tutti operaturi d’ iniquità.</verse>
<verse osisID='Matt.7.24'>Ognunu addunca, chi senti chisti palori mei, e li metti in prattica, si assimigghirrà a l’ omu saviu, chi fabbricau la so casa supra petra,</verse>
<verse osisID='Matt.7.25'>E vinni la pioggia, e calaru li ciumi, e ciusciaru li venti, e si scarricaru supra dda casa, e nun cadiu: giacchì avia li funnamenti supra petra.</verse>
<verse osisID='Matt.7.26'>E ognunu, chi senti sti mei palori, e nun li metti in prattica, si assimigghirrà a l’ omu stultu, chi fabbricau la so casa supra rina:</verse>
<verse osisID='Matt.7.27'>E vinni la pioggia, e calaru li ciumi, e ciusciaru li venti, e si scarricaru supra dda casa, e cadiu, e fu la sua ruina granni.</verse>
<verse osisID='Matt.7.28'>E successi, ca avennu terminatu Gesù sti palori, li turbi si maravigghiavanu di la so duttrina.</verse>
<verse osisID='Matt.7.29'>Giacchì iddu li nsignava, comu unu, chi avia putiri, e non comu li soi Scribi, e li Farisei.</verse>
</chapter><chapter osisID='Matt.8'>
<verse osisID='Matt.8.1'>Essennu poi scisu di lu munti, lu seguianu multi turbi:</verse>
<verse osisID='Matt.8.2'>Ed eccu chi vinni un libbrusu, e l’ adorau, dicennu: Signuri, si voi, mi poi sanari.</verse>
<verse osisID='Matt.8.3'>E stinnennu Gesù la manu, lu tuccau, dicennucci: Ti vogghiu munnari. E subitu fu munnata la so lebbra.</verse>
<verse osisID='Matt.8.4'>E Gesù cci dissi: Guarda, nun lu dirrai a nuddu: ma va, mustrati a lu sacerdoti, ed offricci l’ offerta, chi ordinau Mosè, in ricanuscenza ad iddi.</verse>
<verse osisID='Matt.8.5'>Ora comu trasiu a Cafarnau, cci ncugnau un Centuriuni, prigannulu,</verse>
<verse osisID='Matt.8.6'>E dicennu: Signuri, lu me garzuni è curcatu in casa paraliticu, ed è turmintatu da li duluri.</verse>
<verse osisID='Matt.8.7'>E Gesù cci dissi: Iu vinirrò, e lu curirrò.</verse>
<verse osisID='Matt.8.8'>E lu Centuriuni rispunnennu, cci dissi: Signuri, nun sugnu dignu, chi trasissi ntra lu me tettu: ma sulamenti dici una palora, e lu me garzuni sarrà sanatu.</verse>
<verse osisID='Matt.8.9'>Giacchì iu nun sugnu chi un omu suggettu, avennu sutta di mia surdati, e dicu a chistu: Va, ed iddu va: a chiddu, Veni, ed iddu veni: ed a lu me servu, Fa chistu, ed iddu lu fa.</verse>
<verse osisID='Matt.8.10'>E Gesù avennulu ntisu, si maravigghiau, e dissi a chiddi, chi lu siquitavanu: Vi dicu in virità, tanta fidi nun l’ aju truvatu in Isdraeli.</verse>
<verse osisID='Matt.8.11'>Ora vi dicu, ca multi vinirrannu d’ orienti, e d’ occidenti, e s’ assittirrannu cu Abramu, ed Isaccu, e Giacobbi ntra lu regnu di li celi:</verse>
<verse osisID='Matt.8.12'>E li figghi di lu regnu sarrannu discacciati ntra li tenebri di fora: ddà cci sarrà chiantu, e zurrichiu di denti.</verse>
<verse osisID='Matt.8.13'>E Gesù cci dissi a lu Centuriuni: Va, e comu lu cridisti, accussì sarrà fattu. E lu garzuni fu sanatu ntra chidda ura.</verse>
<verse osisID='Matt.8.14'>Poi essennu trasutu Gesù ntra la casa di Petru, vitti a so soggira curcata cu la frevi:</verse>
<verse osisID='Matt.8.15'>E cci tuccau la manu, e la frevi la lassau, e si livau, e li serviu.</verse>
<verse osisID='Matt.8.16'>Ora doppu vespiri, cci purtaru multi, ca eranu spirdati: e cu la palora cacciau li spiriti: e tutti chiddi, chi eranu malati li sanau:</verse>
<verse osisID='Matt.8.17'>Acciocchì s’ adimpissi chiddu, chi fu dittu da lu profeta Isaia, dicennu: Iddu si pigghiau li nostri nfirmitati: e si misi ncoddu li nostri malatii.</verse>
<verse osisID='Matt.8.18'>Ora Gesù vidennusi intornu multi turbi, cumannau, chi si passassi a l’ autra ripa.</verse>
<verse osisID='Matt.8.19'>Ed avvicinannusi un scriba, cci dissi: Maistru, ti seguirrò, in qualunqui locu irrai.</verse>
<verse osisID='Matt.8.20'>E Gesù cci dissi: Li vulpi hannu li tani, l’ oceddi di lu celu hannu li nidi: ma lu Figghiu di l’ omu nun avi, unni pusari la so testa.</verse>
<verse osisID='Matt.8.21'>Poi un autru di li soi discipuli cci dissi: Signuri, permettimi prima di iri a sepelliri a me patri.</verse>
<verse osisID='Matt.8.22'>Gesù però cci dissi: Veni appressu a mia, e lassa, chi li morti sepellissiru li soi morti.</verse>
<verse osisID='Matt.8.23'>Ed essennu acchianatu ntra la varca, li soi discipuli lu siquitaru:</verse>
<verse osisID='Matt.8.24'>Ed eccu un gran muvimentu, chi si fici ntra lu mari, in modu chi la varca era cummigghiata da l’ unni: iddu però durmia.</verse>
<verse osisID='Matt.8.25'>E li soi discipuli si cci accustaru, e l’ arrispigghiaru, dicennucci: Signuri, salvanni, ca nn’ annigamu.</verse>
<verse osisID='Matt.8.26'>E Gesù cci dissi: Pirchì vi scantati, genti di poca fidi? Allura susennusi, cumannau a li venti ed a lu mari, e si fici gran bunazza.</verse>
<verse osisID='Matt.8.27'>Perciò la genti si maravigghiau, dicennu: Cu’ è chistu, ca lu mari e li venti l’ obbediscinu?</verse>
<verse osisID='Matt.8.28'>E comu arrivau a l’ autra ripa ntra lu paisi di li Geraseni, cci vinniru ncontru dui spirdati, chi niscianu di li monumenti, feroci assai, di modu ca nuddu puteva passari pri dda via.</verse>
<verse osisID='Matt.8.29'>Ed eccu ca gridaru, dicennu: Chi cc’ è ntra nui, e tia, Gesù figghiu di Diu? Vinisti ccà pri turmintarinni avanti lu tempu?</verse>
<verse osisID='Matt.8.30'>Ora cc’ era nun luntanu da iddi una mandra di tanti porci, chi pascevanu.</verse>
<verse osisID='Matt.8.31'>E li dimonj lu prigavanu, dicennucci: Si nni cacci di ccà, mannanni ntra dda mandra di porci.</verse>
<verse osisID='Matt.8.32'>E cci dissi: Vaiti. Ed iddi niscennu traseru ntra li porci, ed eccu ca tutta dda mandra di porci cu impetu si pricipitau ntra lu mari: e mureru ntra l’ acqui.</verse>
<verse osisID='Matt.8.33'>E li mandrari fujeru: e jennu a la citati, raccuntaru tutti sti cosi, e di chiddi chi, avevanu li dimonj.</verse>
<verse osisID='Matt.8.34'>Ed eccu ca tutta la citati nisciu a ncuntrari a Gesù: ed avennulu vistu lu prigaru di irisinni da li soi confini.</verse>
</chapter><chapter osisID='Matt.9'>
<verse osisID='Matt.9.1'>E acchianannu ntra la varca, passau a l’ autra ripa, ed arrivau ntra la so citati.</verse>
<verse osisID='Matt.9.2'>Ed eccu ca cci presentaru un paraliticu curcatu ntra lu lettu. E vidennu Gesù la fidi d’ iddi, dissi a lu paraliticu: Figghiu, abbi fidi, li toi piccati ti sunnu pirdunati.</verse>
<verse osisID='Matt.9.3'>Ed eccu alcuni di li Scribi dissiru ntra d’ iddi: Chistu bestemia.</verse>
<verse osisID='Matt.9.4'>Ma Gesù avennu vistu li soi pinseri, dissi: Ora pirchì pinsati a lu mali ntra li vostri cori?</verse>
<verse osisID='Matt.9.5'>Chi è cchiù facili di diri: Li toi piccati ti sunnu pirdunati: o puru: Susiti, e camina?</verse>
<verse osisID='Matt.9.6'>Ora acciocchì sapissivu, ca lu Figghiu di l’ omu avi ’n terra la potestà di pirdunari li piccati, dissi a lu paraliticu: Susiti, pigghiati lu to lettu, e vattinni a la to casa.</verse>
<verse osisID='Matt.9.7'>E si susiu, e si nni jiu a la so casa.</verse>
<verse osisID='Matt.9.8'>Li turbi poi vidennu chistu appiru timuri, e glorificaru a Diu, ca avia datu sta potestà a l’ omini.</verse>
<verse osisID='Matt.9.9'>E comu passau cchiù ddà Gesù, vitti un omu assittatu ntra un vancu, chiamatu Matteu. E cci dissi: Seguimi. E chiddu susennusi lu seguiu.</verse>
<verse osisID='Matt.9.10'>E successi, ca essennu iddu assittatu a tavula ntra la casa, eccu ca multi pubblicani e piccaturi vinniru, e s’ assittaru a tavula cu Gesù, e cu li soi discipuli.</verse>
<verse osisID='Matt.9.11'>E vidennu chistu li Farisei, dicevanu a li soi discipuli: Pirchì lu vostru Maistru mancia cu li pubblicani e cu li piccaturi?</verse>
<verse osisID='Matt.9.12'>E Gesù sintennulu, dissi: Lu medicu nun servi pri chiddi, chi sù boni, ma pri chiddi, chi sù malati.</verse>
<verse osisID='Matt.9.13'>Jennuvinni perciò sappiati chiddu chi è: Vogghiu misiricordia, e no sagrifiziu. Pirchì nun sugnu vinutu pri chiamari li giusti, ma li piccaturi.</verse>
<verse osisID='Matt.9.14'>Allura si cci accustaru li discipuli di Giuvanni, dicennu: Pirchì nui, e li Farisei, dijunamu spissu: e li toi discipuli nun dijunanu?</verse>
<verse osisID='Matt.9.15'>E Gesù cci dissi: Ponnu forsi chiddi di lu zitaggiu chianciri, quannu lu spusu è cu iddi? Veni poi lu jornu, ca lu spusu cci sarrà livatu: ed allura dijunirrannu.</verse>
<verse osisID='Matt.9.16'>Ora nuddu arripezza un vistitu usatu cu pannu novu: giacchì cci leva la so forza, e lu sfarduni si fa cchiù granni.</verse>
<verse osisID='Matt.9.17'>Nè si metti lu vinu novu ntra l’ utri vecchi: vasinnò si rumpinu l’ utri, e lu vinu si jetta, e l’ utri si perdinu. Ma lu vinu novu si metti ntra l’ utri novi, e tutti dui si cunservanu.</verse>
<verse osisID='Matt.9.18'>E mentri cci diceva sti cosi, eccu unu di li capi s’ avvicinau, e l’ adorau, dicennu: Signuri, me figghia muriu ora ora: ma veni, metti la to manu supra d’ idda, e campirrà.</verse>
<verse osisID='Matt.9.19'>E Gesù susennusi, lu siquitau cu li soi discipuli.</verse>
<verse osisID='Matt.9.20'>Ed eccu na fimmina, chi patia di flussu di sangu da dudici anni, si cci avvicinau di darreri, e cci tuccau la fauda di la vesta.</verse>
<verse osisID='Matt.9.21'>Giacchì dicia ntra se stissa: Si cci arrivu a tuccari sulamenti la vesti, sarrò sanata.</verse>
<verse osisID='Matt.9.22'>E Gesù vutannusi, e vidennula, dissi: Abbi fidi, o figghia, la to fidi ti salvau. E da ddu momentu la fimmina fu liberata.</verse>
<verse osisID='Matt.9.23'>E quannu Gesù arrivau ntra la casa di lu capu, e vitti li sunaturi di flautu, e la turba, chi faceva baraunna, diceva.</verse>
<verse osisID='Matt.9.24'>Ritirativi: giacchì la picciotta nun è morta, ma dormi. E chiddi lu trizziavanu.</verse>
<verse osisID='Matt.9.25'>E comu la turba fu cacciata, trasiu, la pigghiau pri la manu; e la picciotta si susiu.</verse>
<verse osisID='Matt.9.26'>E la fama di chistu si spargiu pri tuttu ddu paisi.</verse>
<verse osisID='Matt.9.27'>E di poi passannu Gesù, lu siquitaru dui orvi, gridannu, e dicennu: Abbi pietà di nui, o figghiu di Davidi.</verse>
<verse osisID='Matt.9.28'>Essennu arrivatu a la casa, l’ orvi s’ avvicinaru ad iddu. E Gesù cci dissi: Criditi, ca chistu vi lu pozzu fari? E cci rispusiru: Certu, Signuri.</verse>
<verse osisID='Matt.9.29'>Allura cci tuccau l’ occhi, dicennu: Sia fattu a vuautri secunnu la vostra fidi.</verse>
<verse osisID='Matt.9.30'>E l’ occhi di chiddi si graperu: e Gesù l’ amminazzau, dicennu: Nun fazza, ca alcunu lu sapissi.</verse>
<verse osisID='Matt.9.31'>Iddi però niscennu, nni spargeru la fama pri tuttu ddu paisi.</verse>
<verse osisID='Matt.9.32'>E comu chisti nisceru, eccu cci fu presentatu un mutu, ca era spirdatu.</verse>
<verse osisID='Matt.9.33'>E scacciatu lu diavulu, lu mutu parrau, e li turbi si maravigghiaru, dicennu: Mai si vitti na cosa simili in Isdraeli.</verse>
<verse osisID='Matt.9.34'>Però li Farisei dicevanu: Caccia li diavuli pri mezzu di lu principi di li dimonj.</verse>
<verse osisID='Matt.9.35'>E firriava Gesù tutti li citati, e li casteddi, nsignannu ntra li soi sinagoghi, e pridicannu lu vancelu di lu regnu, e curannu ogni infirmità, ed ogni malatia.</verse>
<verse osisID='Matt.9.36'>Vidennu però li turbi, appi pietati d’ iddi: giacchì eranu stanchi, e jettati comu li pecuri, chi nun hannu pasturi.</verse>
<verse osisID='Matt.9.37'>Allura dissi a li soi discipuli: La messi è granni, l’ operarj però sunnu picca.</verse>
<verse osisID='Matt.9.38'>Prigati perciò a lu patruni di la raccolta, acciocchì mannassi l’ operarj pri la so messi.</verse>
</chapter><chapter osisID='Matt.10'>
<verse osisID='Matt.10.1'>E cunvucati li dudici discipuli soi, cci detti la potestà di scacciari li spiriti immundi, e di curari ogni malatia, ed ogni infirmità.</verse>
<verse osisID='Matt.10.2'>Ora li nomi di li dudici Apostuli sù chisti. Lu primu, Simuni, dittu Petru, ed Andria so frati,</verse>
<verse osisID='Matt.10.3'>Japicu di Zebedeu, e Giuvanni so frati, Filippu, e Bartolomeu, Tumasi, e Matteu pubblicanu, Japicu d’ Alfeu, e Taddeu,</verse>
<verse osisID='Matt.10.4'>Simuni Cananeu, e Giuda Iscarioti, chi lu tradiu.</verse>
<verse osisID='Matt.10.5'>Chisti dudici li mannau Gesù; e cumannannuli, cci dissi: Nun jirriti unni li gentili, nè trasirriti ntra li cità di li Samaritani:</verse>
<verse osisID='Matt.10.6'>Ma cchiuttostu iti unni li pecuri pirduti di la casa d’ Isdraeli.</verse>
<verse osisID='Matt.10.7'>E jennu pridicannu, diciti: Ca s’ avvicina lu regnu di li celi.</verse>
<verse osisID='Matt.10.8'>Curati l’ infirmi, risuscitati li morti, munnati li libbrusi, cacciati li dimonj: comu aviti ricivutu gratis, dati gratis.</verse>
<verse osisID='Matt.10.9'>Nun vugghiati possediri nè oru, nè argentu, nè dinaru ntra li vostri cinturi:</verse>
<verse osisID='Matt.10.10'>Nun abbiati vertula pri lu viaggiu, nè dui vesti, nè dui para di scarpi, nè vastuni: giacchì l’ operariu è dignu di lu so nutrimentu.</verse>
<verse osisID='Matt.10.11'>Ed in qualunqui cità, o casteddu trasirriti, dumannati, cui è omu dignu: e stativi ddà, finchì vi nni iti.</verse>
<verse osisID='Matt.10.12'>E trasennu ntra la casa, salutati, dicennu: Paci ntra sta casa.</verse>
<verse osisID='Matt.10.13'>E si dda casa sarrà digna, la vostra paci vinirrà supra d’ idda: si però nun sarrà digna, la vostra paci riturnirrà supra di vui.</verse>
<verse osisID='Matt.10.14'>E qualunqui nun vi ricivirrà, nè sintirrà li vostri palori: niscennu fora di la casa, o di la cità, scutulativi lu purvulazzu di li vostri pedi.</verse>
<verse osisID='Matt.10.15'>Vi dicu in virità, ca sarrannu megghiu trattati chiddi di la terra di Sodoma, e di Gomorra lu jornu di lu giudiziu, ca chidda cità.</verse>
<verse osisID='Matt.10.16'>Eccu ca iu vi mannu comu li pecuri mmenzu di li lupi. Siati dunca prudenti comu li sirpenti, e simplici comu li palummi.</verse>
<verse osisID='Matt.10.17'>Guardativi addunca da l’ omini. Giacchì vi darrannu mmanu a li cuncilj, e vi flagellirrannu ntra li soi sinagoghi:</verse>
<verse osisID='Matt.10.18'>E sarriti purtati avanti a li guvernaturi, ed a li re pri causa mia pri testimonianza d’ iddi, e di li nazioni.</verse>
<verse osisID='Matt.10.19'>Quannu però vi purtirrannu, nun aviti bisognu di pinsari comu, o zoccu dirriti: mentri sapriti ntra chidda ura, zoccu aviti a diri.</verse>
<verse osisID='Matt.10.20'>Giacchì nun siti vui, ca parrati, ma lu Spiritu di vostru Patri, chi parra in vui.</verse>
<verse osisID='Matt.10.21'>Ora lu frati purtirrà a so frati a la morti; lu patri a lu figghiu: e li figghi si rivutirrannu contra li soi parenti, e li purtirrannu a la morti:</verse>
<verse osisID='Matt.10.22'>E sarriti odiati da tutti pri lu me nomu: cui però avrà perseveratu sinu a la fini, chistu sarrà salvu.</verse>
<verse osisID='Matt.10.23'>Quannu poi sarriti persequitati ntra na cità, fuitivinni ntra nautra. Vi dicu in virità, nun avriti firriatu li citati d’ Isdraeli, ca lu Figghiu di l’ omu sarrà vinutu.</verse>
<verse osisID='Matt.10.24'>Nun cc’ è discipulu cchiù di lu mastru, nè servu cchiù di lu so patruni.</verse>
<verse osisID='Matt.10.25'>Cci basta a lu discipulu d’ essiri comu lu so mastru: e a lu servu comu lu so patruni. Si avrannu chiamatu lu patruni di la casa Belzebù: quantu cchiù li soi domestici?</verse>
<verse osisID='Matt.10.26'>Perciò nun li timiti. Giacchì nudda cosa è cummigghiata, chi nun sarrà rivelata: o occulta, chi nun si vinirrà a sapiri.</verse>
<verse osisID='Matt.10.27'>Chiddu, chi vi dicu ntra li tenebri, dicitilu a la luci: e chiddu, chi sintiti a l’ oricchiu, pridicatilu supra li tetti.</verse>
<verse osisID='Matt.10.28'>E nun abbiati paura di chiddi, chi ammazzanu lu corpu, giacchì l’ anima nun la ponnu ammazzari: ma cchiuttostu scantativi di chiddu, chi pò fari perdiri l’ anima, e lu corpu ntra l’ infernu.</verse>
<verse osisID='Matt.10.29'>Dui passari nun si vinninu pri un dinaru: ed unu d’ iddi nun cadi supra la terra senza la volontà di vostru Patri?</verse>
<verse osisID='Matt.10.30'>Ancu li capiddi di la vostra testa sù tutti cuntati.</verse>
<verse osisID='Matt.10.31'>Nun aviti perciò paura: vuautri siti megghiu di tanti passari.</verse>
<verse osisID='Matt.10.32'>Addunca cui m’ avrà ricanusciutu avanti a l’ omini, anch’ iu lu ricanuscirrò avanti a me Patri, ca è ntra li celi:</verse>
<verse osisID='Matt.10.33'>Accussì cui mi avrà rinigatu avanti a l’ omini, iu anchi lu rinighirrò avanti a me Patri, ca è ntra li celi.</verse>
<verse osisID='Matt.10.34'>Nun vugghiati cridiri, ca iu fussi vinutu a mettiri la paci ’n terra: nun sugnu vinutu a mettiri la paci, ma la spata.</verse>
<verse osisID='Matt.10.35'>Giacchì sugnu vinutu pri separari lu patri di lu figghiu, la figghia di la matri, e la nora di la soggira:</verse>
<verse osisID='Matt.10.36'>E li nnimici di l’ omu, li soi stissi familiari.</verse>
<verse osisID='Matt.10.37'>Cui ama lu patri o la matri cchiù di mia, nun è dignu di mia: e cui ama lu figghiu o la figghia cchiù di mia, nun è dignu di mia.</verse>
<verse osisID='Matt.10.38'>E cui nun pigghia la so cruci e mi sequita, nun è dignu di mia.</verse>
<verse osisID='Matt.10.39'>Cu’ cerca di sarvari la so vita, la pirdirrà: e cui pirdirrà la so vita pri causa mia, la truvirrà.</verse>
<verse osisID='Matt.10.40'>Cui ricivi a vui, ricivi a mia: e cui ricivi a mia, ricivi a chiddu, chi m’ ha mannatu.</verse>
<verse osisID='Matt.10.41'>Cui ricivi un profeta comu profeta, ricivirrà lu premiu di profeta: e cui ricivi un giustu comu giustu, ricivirrà lu premiu di giustu.</verse>
<verse osisID='Matt.10.42'>E cui avrà datu sulamenti a biviri ad unu di chisti minimi un biccheri d’ acqua frisca comu a discipulu: in virità vi dicu, nun pirdirrà lu so premiu.</verse>
</chapter><chapter osisID='Matt.11'>
<verse osisID='Matt.11.1'>E doppu di ciò, avennu Gesù finutu di ammuniri a li soi dudici discipuli, partiu di ddà pri nsignari, e pridicari ntra li cità d’ iddi.</verse>
<verse osisID='Matt.11.2'>Ma Giuvanni avennu ntisu di li carzari l’ operi di Cristu, mannannu dui di li soi discipuli,</verse>
<verse osisID='Matt.11.3'>Cci dissi: Sì tu chiddu, chi avi a veniri, o nn’ aspittamu nautru?</verse>
<verse osisID='Matt.11.4'>E Gesù rispunnennu cci dissi: Jitivinni, ed annunziati a Giuvanni zoccu aviti ntisu, ed aviti vistu.</verse>
<verse osisID='Matt.11.5'>L’ orvi vidinu, li ciunchi caminanu, li libbrusi sunnu munnati, li surdi sentinu, li morti risurginu, li poviri sunnu evancelizzati:</verse>
<verse osisID='Matt.11.6'>E beatu è chiddu, chi nun sarrà scannaliatu di mia.</verse>
<verse osisID='Matt.11.7'>E chiddi jennusinni, Gesù accuminzau a parrari a li turbi di Giuvanni: Chi jistivu a vidiri ntra lu disertu? na canna sbattuta da lu ventu?</verse>
<verse osisID='Matt.11.8'>Ma chi jistivu a vidiri? un omu vistutu sfrazzusamenti? Eccu ca chiddi, chi sù vistuti cu sfrazzu sunnu ntra li casi di li re.</verse>
<verse osisID='Matt.11.9'>Ma chi jistivu a vidiri? un profeta? Sì vi dicu, e cchiù chi profeta?</verse>
<verse osisID='Matt.11.10'>Giacchì chistu è chiddu, di cui è scrittu: Eccu iu mannu lu mi ancilu avanti la to facci, lu quali preparirrà la to via avanti di tia.</verse>
<verse osisID='Matt.11.11'>Vi dicu in virità, fra chiddi, chi sù nati da fimmina nun accumpariu mai unu cchiù granni di Giuvanni Battista: ma lu cchiù minimu ntra lu regnu di li celi, è maggiuri d’ iddu.</verse>
<verse osisID='Matt.11.12'>Ma da lu tempu di Giuvanni Battista sinu ad ora, lu regnu di li celi è sfurzatu, e li viulenti si lu rapiscinu.</verse>
<verse osisID='Matt.11.13'>Giacchì tutti li profeti, e la liggi ficiru profezia sinu a Giuvanni.</verse>
<verse osisID='Matt.11.14'>E si vuliti cumprenniri, iddu è Elia, chi duvia veniri.</verse>
<verse osisID='Matt.11.15'>Cui avi oricchi pri sentiri, senta.</verse>
<verse osisID='Matt.11.16'>A cui pozzu però assimigghiari chista generazioni? È simili a li picciriddi, chi sidennu ntra la chiazza, gridannu a li soi cumpagni</verse>
<verse osisID='Matt.11.17'>Dicinu: Nui vi sunammu, e nun abballastivu: nni lamintammu, e nun chiancistivu.</verse>
<verse osisID='Matt.11.18'>Giacchì vinni Giuvanni nè manciannu, nè vivennu, e dicinu: Avi lu dimoniu.</verse>
<verse osisID='Matt.11.19'>Vinni lu Figghiu di l’ omu manciannu, e vivennu, e dicinu: Eccu un omu manciuni, e vivituri di vinu, amicu di li pubblicani, e di li piccaturi. E la sapienza è stata giustificata da li soi figghi.</verse>
<verse osisID='Matt.11.20'>Allura accuminzau a rimproverari li cità, unni si sunnu operati multi di li soi virtù, ca nun avianu fattu pinitenza.</verse>
<verse osisID='Matt.11.21'>Guai a tia, Corozain, guai a tia, Betsaida: giacchì, si in Tiru, e Siduni fussiru stati operati li virtù, chi sunnu stati operati unni vui, da gran tempu avirrianu fattu pinitenza cu ciliziu e cu cinniri.</verse>
<verse osisID='Matt.11.22'>Puru iu vi dicu, ca Tiru, e Siduni sarrannu trattati lu jornu di lu giudiziu cu cchiù misiricordia di vuautri.</verse>
<verse osisID='Matt.11.23'>E tu, Cafarnau, cridi forsi, ca sarrai esaltata sinu a lu celu? scinnirrai sinu a l’ infernu: giacchì, si ntra Sodoma si fussiru operati li virtù, chi sunnu stati operati unni tia, forsi chi durirrianu sinu a lu presenti jornu.</verse>
<verse osisID='Matt.11.24'>Puru iu ti dicu, ca Sodoma sarrà trattata cu cchiù misiricordia lu jornu di lu giudiziu, ca tu.</verse>
<verse osisID='Matt.11.25'>Ntra ddu tempu rispunnennu Gesù dissi: Sia gloria a tia Patri, Signuri di lu celu, e di la terra, ca nascunnisti sti cosi a li sapienti ed a li prudenti, e li rivelasti a li picciriddi.</verse>
<verse osisID='Matt.11.26'>Accussì è, o Patri: giacchì accussì t’ è piaciutu.</verse>
<verse osisID='Matt.11.27'>Ogni cosa m’ è stata data da mi Patri. E nuddu canusciu a lu Figghiu, se non chi lu Patri: nè nuddu canusciu lu Patri, se non chi lu Figghiu, e chiddu, a cu’ lu Figghiu lu vosi rivelari.</verse>
<verse osisID='Matt.11.28'>Viniti unni mia, o vui tutti, chi siti travagghiati, ed aggravati, ed iu vi sullivirrò.</verse>
<verse osisID='Matt.11.29'>Pigghiativi supra li spaddi lu me jugu, e mparati di mia, ca sugnu mansuetu ed umili di cori: e truvirriti la paci ntra l’ animi vostri.</verse>
<verse osisID='Matt.11.30'>Giacchì lu me jugu è suavi, e lu me pisu è leggiu.</verse>
</chapter><chapter osisID='Matt.12'>
<verse osisID='Matt.12.1'>Ntra ddu tempu caminava Gesù di sabatu ntra li siminati: li discipuli soi però avennu fami cuminciaru a scippari spichi, ed a manciari.</verse>
<verse osisID='Matt.12.2'>Li Farisei vidennuli, cci dissiru: Eccu ca li toi discipuli fannu zoccu nun è licitu di fari lu sabatu.</verse>
<verse osisID='Matt.12.3'>Ma iddu cci dissi: Nun liggistivu zoccu fici Davidi, quannu appi fami, e chiddi, ca eranu cu iddu:</verse>
<verse osisID='Matt.12.4'>Ca trasiu ntra la casa di Diu, e si manciau li pani di l’ offerta, ca nun era licitu ad iddu di manciari, nè a chiddi, ca eranu cu iddu, ma a li suli sacerdoti?</verse>
<verse osisID='Matt.12.5'>E nun aviti lettu ntra la liggi, ca li sacerdoti ntra lu tempiu violanu lu sabatu, e sunnu senza piccatu?</verse>
<verse osisID='Matt.12.6'>Vi dicu addunca, ca cc’ è ccà unu maggiuri di lu tempiu.</verse>
<verse osisID='Matt.12.7'>E si sapissivu zoccu è: Vogghiu misiricordia, e non sagrifiziu: nun avirrissivu cunnannatu mai l’ innoccenti:</verse>
<verse osisID='Matt.12.8'>Pirchì lu Figghiu di l’ omu è patruni anchi di lu sabatu.</verse>
<verse osisID='Matt.12.9'>Ed essennusinni jutu, arrivau ntra la sinagoga d’ iddi.</verse>
<verse osisID='Matt.12.10'>Ed eccu un omu, chi avia la manu ciunca, e l’ interrogavanu, dicennu: Si fussi licitu di curari lu sabatu? acciocchì l’ accusassiru.</verse>
<verse osisID='Matt.12.11'>Iddu però cci dissi: Cu’ è l’ omu ntra vuautri, ca avennu na pecura, si chista cadissi di sabatu ntra na fossa, nun la pigghiassi, e la sullivassi?</verse>
<verse osisID='Matt.12.12'>Ora quantu è cchiù megghiu l’ omu di la pecura? Accussì è licitu di beneficari lu sabatu.</verse>
<verse osisID='Matt.12.13'>Allura dissi a dd’ omu: Stenni la to manu. E la stisi, e fu riturnata in sanità, comu l’ autra.</verse>
<verse osisID='Matt.12.14'>Ma li Farisei niscennu, tinianu cunsigghiu contra d’ iddu, comu l’ avianu a perdiri.</verse>
<verse osisID='Matt.12.15'>Gesù però sapennulu, si ritirau di ddà: e multi lu siquitaru, e li guariu tutti:</verse>
<verse osisID='Matt.12.16'>E li cumannau, chi nun lu rivelassiru.</verse>
<verse osisID='Matt.12.17'>Acciocchì si verificassi zoccu fu dittu da lu profeta Isaia, dicennu:</verse>
<verse osisID='Matt.12.18'>Eccu lu me garzuni, ca scigghivi, lu miu dilettu, in cui l’ anima mia si cumpiaciu assai. Mittirrò lu me spiritu supra d’ iddu, ed annunziirrà lu giudiziu a li genti.</verse>
<verse osisID='Matt.12.19'>Iddu nun questionirrà, nè gridirrà, e nuddu sintirrà la so vuci ntra li chiazzi:</verse>
<verse osisID='Matt.12.20'>Nun rumpirrà la canna ciaccata, e nun astutirrà lu mecciu, chi fuma, finchì avrà fattu triunfari lu giudiziu:</verse>
<verse osisID='Matt.12.21'>E li genti avrannu spiranza ntra lu so nomu.</verse>
<verse osisID='Matt.12.22'>Allura cci fu presentatu un spirdatu, orvu e mutu, e lu sanau di manera, ca parrava, e videva.</verse>
<verse osisID='Matt.12.23'>E tutti li turbi si maravigghiavanu, e dicevanu: Nun è chistu lu figghiu di Davidi?</verse>
<verse osisID='Matt.12.24'>Li Farisei però sintennulu, dissiru: Chistu nun scaccia li dimonj, ca pri menzu di Belzebù lu principi di li dimonj.</verse>
<verse osisID='Matt.12.25'>E Gesù canuscennu li soi pinseri, cci dissi: Ogni regnu divisu contra se stissu, è desolatu: ed ogni cità, o casa divisa contra se stissa, nun pò stari mpedi.</verse>
<verse osisID='Matt.12.26'>E si satanassu scaccia a satanassu, è divisu contra se stissu: comu dunca pò durari lu so regnu?</verse>
<verse osisID='Matt.12.27'>E si iu cacciu li dimonj pri opera di Belzebù, li vostri figghi, cu chi lu caccianu? Perciò iddi sarannu li vostri judici.</verse>
<verse osisID='Matt.12.28'>Ma si però iu cacciu li dimonj pri lu spiritu di Diu, puru arriva a vui lu regnu di Diu.</verse>
<verse osisID='Matt.12.29'>O comu pò qualcunu trasiri ntra la casa d’ un omu forti, e pigghiaricci li soi mobili, si prima nun attacca l’ omu forti? Allura pò spugghiaricci la casa.</verse>
<verse osisID='Matt.12.30'>Cui nun è cu mia, è contra di mia: e cui nun raccogghi cu mia, jetta.</verse>
<verse osisID='Matt.12.31'>Perciò vi dicu: Ogni piccatu, e bestemia sarrà pirdunata a l’ omini, ma la bestemia contra lu Spiritu nun sarrà pirdunata.</verse>
<verse osisID='Matt.12.32'>E a cui parrirrà contra lu Figghiu di l’ omu, sarrà pirdunatu: cui però parrirrà contra lu Spiritu santu, nun sarrà pirdunatu nè ntra stu seculu, nè ntra lu futuru.</verse>
<verse osisID='Matt.12.33'>O faciti l’ arvulu bonu, e lu so fruttu è bonu: o faciti l’ arvulu malu, e lu so fruttu è malu: giacchì da lu fruttu si canusci l’ arvulu.</verse>
<verse osisID='Matt.12.34'>Razza di vipari, comu putiti parrari beni, mentri siti mali? giacchì pri l’ abbunnanza di lu cori parra la vucca.</verse>
<verse osisID='Matt.12.35'>L’ omu bonu da un tesoru bonu pigghia lu bonu: e l’ omu malu da un tesoru malu pigghia lu malu.</verse>
<verse osisID='Matt.12.36'>E perciò vi dicu, ca d’ ogni palora mmatula, ca avrannu dittu l’ omini, nni darrannu cuntu lu jornu di lu giudiziu.</verse>
<verse osisID='Matt.12.37'>Giacchì secunnu li toi palori sarrai giustificatu, e secunnu li toi palori sarrai cunnannatu.</verse>
<verse osisID='Matt.12.38'>Allura cci rispusiru alcuni di li Scribi e di li Farisei, dicennu: Maistru, vulemu vidiri da tia qualchi miraculu.</verse>
<verse osisID='Matt.12.39'>Lu quali rispunnennu cci dissi: La generazioni mala, ed adultera cerca un prodigiu: e nun cci sarrà datu autru signu, ca chiddu di Giona profeta.</verse>
<verse osisID='Matt.12.40'>Giacchì comu Giona stetti ntra la ventri di la balena pri tri jorna, e tri notti, accussì lu Figghiu di l’ omu starrà ntra li visciri di la terra pri tri jorna, e pri tri notti.</verse>
<verse osisID='Matt.12.41'>L’ omini di Ninivi surgirrannu lu jornu di lu giudiziu contra di chista generazioni, e la cunnannirrannu: pirchì iddi ficiru pinitenza a li predichi di Giona. Ed eccu ccà cui è cchiù di Giona.</verse>
<verse osisID='Matt.12.42'>La riggina di lu menzu jornu surgirrà lu jornu di lu giudiziu contra sta generazioni, e la cunnannirrà: pirchì vinni da li confini di la terra pri sentiri la sapienza di Salamuni, ed eccu ccà cui è cchiù di Salamuni.</verse>
<verse osisID='Matt.12.43'>Ora quannu lu spiritu immundu è nisciutu di l’ omu, curri pri li lochi aridi, circannu riposu, e nun lu trova.</verse>
<verse osisID='Matt.12.44'>Allura dici: Riturnirrò ntra la me casa, d’ unni niscivi. E arrivatu la trova vacanti, scupata, e parata.</verse>
<verse osisID='Matt.12.45'>Allura va, e si pigghia setti autri spiriti peju d’ iddu, e trasennu abitanu ddà: e l’ ultimu statu di st’ omu diventa peju di lu primu. Accussì succidirrà puru a chista generazioni pessima.</verse>
<verse osisID='Matt.12.46'>Mentri stava parrannu a li turbi, eccu so matri, e li soi frati, chi stavanu fora, circannu di parraricci.</verse>
<verse osisID='Matt.12.47'>Ed unu cci dissi: Eccu to matri, e li toi frati, chi stannu fora, e ti cercanu.</verse>
<verse osisID='Matt.12.48'>Ma iddu rispunnennu a cui cci parrava, dissi: Cu’ è me matri, e cu’ sunnu li mei frati?</verse>
<verse osisID='Matt.12.49'>E stennennu la manu versu li soi discipuli, dissi: Eccu me matri, e li mei frati.</verse>
<verse osisID='Matt.12.50'>Giacchì cui farrà la volontà di me Patri, ca è ntra li celi: chistu è me frati, me soru, e me matri.</verse>
</chapter><chapter osisID='Matt.13'>
<verse osisID='Matt.13.1'>Ntra ddu jornu niscennu Gesù di la casa, era assittatu a ripa di mari.</verse>
<verse osisID='Matt.13.2'>E s’ affuddau attornu ad iddu multi turbi, di manerachì acchianatu ntra na varca s’ assittau, e tutta la turba stava ntra la spiaggia.</verse>
<verse osisID='Matt.13.3'>E cci parrau di tanti cosi in parabula, dicennu: Eccu ca un siminaturi nisciu pri siminari.</verse>
<verse osisID='Matt.13.4'>E siminannu, parti di la simenza cadiu ntra la strata, e vinniru l’ oceddi di l’ aria, e si la manciaru.</verse>
<verse osisID='Matt.13.5'>Parti poi cadiu mmenzu li petri, unni nun cc’ era multa terra: e subitu spuntau, pirchì nun era ’n funnu di lu tirrenu.</verse>
<verse osisID='Matt.13.6'>Ma comu spuntau lu suli la quadiau: e siccomu nun aveva radica, siccau.</verse>
<verse osisID='Matt.13.7'>Parti poi cadiu ntra li spini: e crisceru li spini, e la suffucaru.</verse>
<verse osisID='Matt.13.8'>E parti cadiu ntra la terra bona: e detti fruttu, unni centu pri unu, unni sissanta, ed unni trenta pri unu.</verse>
<verse osisID='Matt.13.9'>Cu’ avi oricchi pri sentiri, senta.</verse>
<verse osisID='Matt.13.10'>E ncugnati li soi discipuli, cci dissiru: Pirchì parri ad iddi in parabuli?</verse>
<verse osisID='Matt.13.11'>Lu quali rispunnennu, cci dissi: Pirchì a vuautri è cuncessu di cumprenniri li misteri di lu regnu di li celi: ad iddi però nun è permissu.</verse>
<verse osisID='Matt.13.12'>Giacchì a cui avi, cci sarrà datu, ed avrà abbunnanza: ma a cui nun avi, cci sarrà livatu anchi chiddu, chi avi.</verse>
<verse osisID='Matt.13.13'>Perciò cci parru in parabuli: pirchì guardannu nun vidinu, ascutannu nun sentinu, nè cumprenninu.</verse>
<verse osisID='Matt.13.14'>E si verifichirrà in iddi la profezia d’ Isaia, chi dici: Sintirriti cu li vostri oricchi, e nun capirriti: e guardirriti cu li vostri occhi, e nun vidirriti.</verse>
<verse osisID='Matt.13.15'>Giacchì stu populu avi lu cori cupertu di grassu, ed è duru d’ oricchi, ed avi l’ occhi chiusi: acciocchì nun vidissi cu l’ occhi, nun sintissi cu l’ oricchi, nè cumprinnissi cu lu cori, e si cunvirtissi, ed iu lu sanassi.</verse>
<verse osisID='Matt.13.16'>Ma beati sunnu li vostri occhi, ca vidinu, e li vostri oricchi, ca sentinu.</verse>
<verse osisID='Matt.13.17'>Giacchì in virità vi dicu, ca multi profeti, e multi giusti desideraru di vidiri chiddu, chi viditi, e nun lu vittiru: e di ascutari chiddu, chi sintiti, e nun lu ntisiru.</verse>
<verse osisID='Matt.13.18'>Vuautri però sintiti la parabula di lu siminaturi.</verse>
<verse osisID='Matt.13.19'>Qualunqui, chi senti la palora di lu regnu, e nun la ntenni, veni lu malu, e rapisci chiddu, chi era statu siminatu ntra lu so cori: chistu è chiddu, chi riciviu la simenza ntra la strata.</verse>
<verse osisID='Matt.13.20'>Cui poi riciviu la simenza mmenzu li petri, è chiddu, chi senti la palora, e subitu la ricivi cu gaudiu:</verse>
<verse osisID='Matt.13.21'>Ma comu nun avi radica, ed è di poca durata, vinennu la tribulazioni e la persecuzioni pri la palora, subitu è scannaliatu.</verse>
<verse osisID='Matt.13.22'>Cui però ricivi la simenza ntra li spini, è chiddu, chi senti la palora: ma li sullicitutini di lu seculu presenti, e l’ ingannu di li ricchizzi suffucanu la palora, e si renni infruttuusa.</verse>
<verse osisID='Matt.13.23'>Cui però ricivi la simenza ntra la bona terra, è chiddu, chi ascuta la palora, e la cumprenni, e fa fruttu, e renni ora centu, ora sissanta, ora trenta pri unu.</verse>
<verse osisID='Matt.13.24'>Nautra parabula cci proposi, dicennu: Lu regnu di li celi è simili ad un omu, chi siminau simenza bona ntra lu so campu.</verse>
<verse osisID='Matt.13.25'>Ma comu s’ addurmisceru l’ omini, vinni lu so nnimicu, e cci siminau di supra la zizzania mmenzu di lu frumentu, e si nni jiu.</verse>
<verse osisID='Matt.13.26'>Crisciutu di poi lu lavuri, e fattu lu fruttu, cumpariu puru la zizzania.</verse>
<verse osisID='Matt.13.27'>E li servi di lu patri di famigghia avvicinatusi, cci dissiru: Signuri, nun siminasti bona simenza ntra lu to tirrenu? D’ unn’ è, ca cc’ è la zizzania?</verse>
<verse osisID='Matt.13.28'>Ed iddu cci rispusi: Qualchi omu nnimicu lu fici. Li servi però cci dissiru: Voi, ca jamu a ricogghirla?</verse>
<verse osisID='Matt.13.29'>Ed iddu rispusi: No: acciocchì arricugghiennu la zizzania, nun scippassivu cu idda puru lu furmentu.</verse>
<verse osisID='Matt.13.30'>Lassatili crisciri nsemmula nsinu a la messi, e ntra lu tempu di la messi cci dirrò a li mitituri: Arricugghiti primu la zizzania, ed attaccatila a mannuzzi pri abbruciarla: lu furmentu però arricugghitilu ntra lu me granaru.</verse>
<verse osisID='Matt.13.31'>Nautra parabula cci proposi dicennu: Lu regnu di li celi è comu un cocciu di sinapa, ca un omu pigghiau, e siminau ntra lu so tirrenu:</verse>
<verse osisID='Matt.13.32'>La quali, benchì sia la cchiù nica di tutti li simenzi, criscennu però è cchiù granni di tutti li ligumi, ed addiventa un arvulu, di manerachì l’ oceddi di l’ aria vennu, e posanu ntra li soi rami.</verse>
<verse osisID='Matt.13.33'>Nautra parabula cci dissi. Lu regnu di li celi è comu lu levitu, ca na fimmina pigghia e mmisca cu tri munneddi di farina, nsinacchì crisci tutta.</verse>
<verse osisID='Matt.13.34'>Tutti sti cosi Gesù cci dissi a li turbi in parabuli: e nun cci parrava mai senza parabuli:</verse>
<verse osisID='Matt.13.35'>Acciocchì si verificassi zoccu era dittu da lu profeta dicennu: Aprirrò la me vucca in parabuli, manifestirrò cosi occulti da la criazioni di lu munnu.</verse>
<verse osisID='Matt.13.36'>Allura, licenziati li turbi, si nni jiu a la casa: e si cci accustaru li soi discipuli, dicennu: Spieganni a nui la parabula di la zizzania ntra lu tirrenu.</verse>
<verse osisID='Matt.13.37'>Lu quali rispunnennu cci dissi: Cui semina la bona simenza, è lu Figghiu di l’ omu.</verse>
<verse osisID='Matt.13.38'>Lu tirrenu però, è lu munnu. La bona simenza, sunnu li figghi di lu regnu. La zizzania però, sunnu li figghi di lu malu.</verse>
<verse osisID='Matt.13.39'>Lu nnimicu poi, ca la siminau, è lu dimoniu. La messi però, è la fini di lu munnu: li mitituri poi, sunnu l’ ancili.</verse>
<verse osisID='Matt.13.40'>Comu addunca s’ arricogghi la zizzania, e s’ abbrucia ntra lu focu: accussì succidirrà a la cunsumazioni di li seculi.</verse>
<verse osisID='Matt.13.41'>Lu Figghiu di l’ omu mannirrà li soi ancili, e livirrannu di lu so regnu tutti li scannali, e tutti chiddi, chi fannu l’ iniquità:</verse>
<verse osisID='Matt.13.42'>E li jittirrannu ntra la furnaci di focu. Ddà cci sarrà chiantu, e zurrichiu di denti.</verse>
<verse osisID='Matt.13.43'>Allura li giusti lucirrannu comu lu suli ntra lu regnu di lu so Patri. Cu’ avi oricchi di sentiri, senta.</verse>
<verse osisID='Matt.13.44'>Lu regnu di li celi è comu un tesoru ammucciatu ntra un tirrenu: ca comu un omu lu trova, l’ ammuccia, e tuttu allegru si nni va, e vinni tuttu chiddu, chi avi, e s’ accatta ddu tirrenu.</verse>
<verse osisID='Matt.13.45'>E ancora lu regnu di li celi è comu un omu, chi fa nigozj, e chi cerca boni perni.</verse>
<verse osisID='Matt.13.46'>Lu quali truvata na perna prizziusa si nni va, e si vinni tuttu chiddu, chi avi, e si l’ accatta.</verse>
<verse osisID='Matt.13.47'>E ancora lu regnu di li celi è comu na riti jittata ntra lu mari, ca pigghia ogni sorti di pisci.</verse>
<verse osisID='Matt.13.48'>La quali, essennu china, la tiraru, e sidennu ntra la spiaggia, scigghieru li boni ntra li bigghioli, e jittaru li tinti.</verse>
<verse osisID='Matt.13.49'>Accussì sarrà ntra la cunsumazioni di li seculi: vinirrannu l’ ancili, e spartirrannu li mali di menzu a li boni,</verse>
<verse osisID='Matt.13.50'>E li jittirrannu ntra la furnaci di focu: ddà cci sarrà chiantu, e zurrichiu di denti.</verse>
<verse osisID='Matt.13.51'>Aviti ntisu tutti sti cosi? Cci rispusiru: Sì, Signuri.</verse>
<verse osisID='Matt.13.52'>E cci dissi: Perciò ogni scriba dottu ntra lu regnu di li celi, è comu un patri di famigghia, lu quali nesci di lu so sgrignu cosi novi e cosi usati.</verse>
<verse osisID='Matt.13.53'>E successi, ca comu finiu Gesù sti parabuli, si nni jiu di ddà.</verse>
<verse osisID='Matt.13.54'>E arrivannu ntra lu so paisi, li nsignava ntra li soi sinagoghi, di manerachì ristavanu ammirati, e dicevanu: D’ unni cci veni a chistu sta sapienza, e sta virtù?</verse>
<verse osisID='Matt.13.55'>Nun è chistu figghiu di mastru? Nun si chiama so matri Maria, e li soi frati, Japicu, e Giuseppi, e Simuni, e Giuda:</verse>
<verse osisID='Matt.13.56'>E li soi soru, nun sù tutti cu nui? D’ unni cci vinniru dunca a chistu tutti sti cosi?</verse>
<verse osisID='Matt.13.57'>E ristavanu scannaliati d’ iddu. Gesù però cci dissi: Nun cc’ è profeta senza onuri, si no ntra lu so paisi, e ntra la so casa.</verse>
<verse osisID='Matt.13.58'>E nun fici ddà multi prodigj pri causa di la incredulità d’ iddi.</verse>
</chapter><chapter osisID='Matt.14'>
<verse osisID='Matt.14.1'>Ntra ddu tempu Erodi lu tetrarca ntisi la fama di Gesù:</verse>
<verse osisID='Matt.14.2'>E cci dissi a li soi picciotti: Chistu è Giuvanni Battista, ca risuscitau da li morti, e perciò iddu fa miraculi.</verse>
<verse osisID='Matt.14.3'>Giacchì Erodi avia fattu pigghiari, ed attaccari a Giuvanni: e l’ avia misu carzaratu pri causa di Erodiadi mugghieri di so frati.</verse>
<verse osisID='Matt.14.4'>Pirchì cci diceva Giuvanni: Nun t’ è licitu di possedirla.</verse>
<verse osisID='Matt.14.5'>E vulennulu fari ammazzari, si scantau di lu populu: pirchì l’ avianu comu profeta.</verse>
<verse osisID='Matt.14.6'>Ma ntra lu jornu, ca fici l’ anni Erodi, la figghia di Erodiadi abballau ddà mmenzu, e cci piaciu ad Erodi.</verse>
<verse osisID='Matt.14.7'>Unni cci promisi cu juramentu di daricci qualunqui cosi cci dumannassi.</verse>
<verse osisID='Matt.14.8'>Ma chidda avvirtuta prima di so matri, cci dissi: Dunami ccà ntra un vacili la testa di Giuvanni Battista.</verse>
<verse osisID='Matt.14.9'>E lu re si nni turbau: ma pri causa di lu juramentu, e pri li cunvitati, cumannau, chi cci fussi data.</verse>
<verse osisID='Matt.14.10'>E mannau a decollari a Giuvanni ntra li carzari.</verse>
<verse osisID='Matt.14.11'>E fu purtata la so testa ntra un vacili, e fu data a la picciotta, e chista la purtau a so matri.</verse>
<verse osisID='Matt.14.12'>E li soi discipuli cci jeru, pigghiaru lu so corpu, lu sepelleru, e vinniru a darinni la notizia a Gesù.</verse>
<verse osisID='Matt.14.13'>La quali cosa sintennu Gesù, si nni jiu di ddà in varca, ntra un locu ritiratu e disertu: e comu lu ntisiru li turbi, cci jeru d’ appressu a pedi di la cità.</verse>
<verse osisID='Matt.14.14'>E niscennu vitti na gran turba, e mossu a cumpassioni d’ iddi, sanau chiddi, ca eranu malati.</verse>
<verse osisID='Matt.14.15'>Ma facennusi sira, si cci accustaru li soi discipuli, dicennu: Lu locu è disertu, e già l’ ura è tarda: mannanni li turbi, acciochì si nni jissiru ntra li paiseddi ad accattarisi di manciari.</verse>
<verse osisID='Matt.14.16'>Gesù però cci dissi: Nun hannu bisognu di jirisinni: daticci vuautri a manciari.</verse>
<verse osisID='Matt.14.17'>Cci rispusiru: Ccà nun avemu ca cincu pani, e dui pisci.</verse>
<verse osisID='Matt.14.18'>Ed iddu cci dissi: Purtatimilli ccà.</verse>
<verse osisID='Matt.14.19'>Ed avennu cumannatu a li turbi d’ assittarisi supra l’ erva, pigghiau li cincu pani, e li dui pisci, e guardannu ’n celu fici la binidizioni, e rumpiu, e detti lu pani a li discipuli, e li discipuli a li turbi.</verse>
<verse osisID='Matt.14.20'>E manciaru tutti, e si saziaru. E cugghieru di restu dudici cufini chini di tozzi.</verse>
<verse osisID='Matt.14.21'>Ora lu numeru di chiddi, chi manciaru fu di cincu mila omini, senza cuntari li fimmini, e li picciriddi.</verse>
<verse osisID='Matt.14.22'>E subitu Gesù obbligau li discipuli ad acchianari ntra la varca, e a jiri ad aspittarlu a l’ autra ripa, mentri chi iddu licenziava li turbi.</verse>
<verse osisID='Matt.14.23'>E mannatanni la turba, acchianau sulu ntra lu munti pri fari orazioni. E fattusi sira, stava ddà sulu.</verse>
<verse osisID='Matt.14.24'>La varca però era mmenzu di lu mari sbattuta di l’ unni: giacchì lu ventu era cuntrariu.</verse>
<verse osisID='Matt.14.25'>Ma a la quarta vigilia di la notti, li jiu a truvari caminannu supra lu mari.</verse>
<verse osisID='Matt.14.26'>E vidennulu caminari supra lu mari, si turbaru, dicennu: Chistu è un fantasima. E pri lu scantu jisaru li vuci.</verse>
<verse osisID='Matt.14.27'>Allura Gesù cci parrau, dicennu: Facitivi curaggiu: iu sugnu, nun aviti paura.</verse>
<verse osisID='Matt.14.28'>Ma Petru cci rispusi, e dissi: Signuri, si sì tu, cumanna, ca iu ti vinissi ncontru supra l’ acqua.</verse>
<verse osisID='Matt.14.29'>Ed iddu dissi: Veni. E Petru scinnennu di la varca, caminava supra l’ acqua pri jiri versu Gesù.</verse>
<verse osisID='Matt.14.30'>Vidennu però, ca lu ventu era forti, si scantau: e comu accuminzau ad affunnari, gridau dicennu: Signuri, sarvami.</verse>
<verse osisID='Matt.14.31'>E subitu Gesù stinnennu la manu, l’ affirrau: e cci dissi: O di poca fidi, pirchì dubbitasti?</verse>
<verse osisID='Matt.14.32'>E comu acchianau ntra la varca, lu ventu abbacau.</verse>
<verse osisID='Matt.14.33'>Ma chiddi, ca eranu ntra la varca, s’ avvicinaru, e l’ aduraru, dicennu: Sì veru Figghiu di Diu.</verse>
<verse osisID='Matt.14.34'>Ed avennu passatu a l’ autra ripa, arrivaru a la terra di Genesar.</verse>
<verse osisID='Matt.14.35'>Ed avennulu canusciutu li genti di ddu locu, mannaru pri tuttu lu paisi ntornu, e cci presentaru tutti li malati:</verse>
<verse osisID='Matt.14.36'>E cci dumannavanu di tuccaricci sulamenti la fauda di la so vesti. E tutti chiddi, chi la tuccaru, foru sanati.</verse>
</chapter><chapter osisID='Matt.15'>
<verse osisID='Matt.15.1'>Allura si cci avvicinaru li Scribi, e li Farisei di Gerusalemmi, dicennu:</verse>
<verse osisID='Matt.15.2'>Pirchì li toi discipuli trasgrediscinu li tradizioni di li seniuri? Mancu si lavanu li manu, quannu mancianu lu pani.</verse>
<verse osisID='Matt.15.3'>Ma iddu rispunnennu cci dissi: E pirchì vuautri trasgrediti lu cumannamentu di Diu pri la vostra tradizioni? Giacchì Diu dissi:</verse>
<verse osisID='Matt.15.4'>Onura lu patri e la matri, e: Qualunqui mmalidirrà lu patri, o la matri, sarrà cunnannatu a la morti.</verse>
<verse osisID='Matt.15.5'>Vuautri però diciti: Ognunu putrà diri a lu patri, o a la matri: Qualunqui offerta fatta da mia, giuvirrà a tia:</verse>
<verse osisID='Matt.15.6'>E nun onurirrà so patri, o so matri: e cu sti vostri tradizioni annullati lu cumannamentu di Diu.</verse>
<verse osisID='Matt.15.7'>O ippocriti, beni profetizzau pri vuautri Isaia, dicennu:</verse>
<verse osisID='Matt.15.8'>Chistu populu mi onura cu li labbra: lu so cori però è luntanu di mia.</verse>
<verse osisID='Matt.15.9'>E mmatula mi onuranu, nsignannu duttrini e cumannamenti di l’ omini.</verse>
<verse osisID='Matt.15.10'>E chiamati li turbi vicinu ad iddu, cci dissi: Sintiti, e persuaditivi.</verse>
<verse osisID='Matt.15.11'>Nun è chiddu, che trasi di la vucca, ca allorda l’ omu: ma chiddu, ca nesci di la vucca, chistu lu renni immundu.</verse>
<verse osisID='Matt.15.12'>Allura avvicinannusi ad iddu li soi discipuli, cci dissiru: Sai, ca li Farisei, ntisi sti palori, si scannaliaru?</verse>
<verse osisID='Matt.15.13'>Ma iddu rispunnennu dissi: Qualunqui chiantimi, ca nun fu chiantata da lu me Patri celesti, sarrà sradicata.</verse>
<verse osisID='Matt.15.14'>Lassatili jiri: sunnu orvi, e cunnucinu a l’ orvi. E si lu cecu fa la guida di lu cecu, tutti dui cadanu ntra lu fossu.</verse>
<verse osisID='Matt.15.15'>E Petru rispunnennu, cci dissi: Spieganni sta parabula.</verse>
<verse osisID='Matt.15.16'>Ma iddu dissi: E tuttora vuautri siti senza intellettu?</verse>
<verse osisID='Matt.15.17'>Nun cumprinniti, ca tuttu chiddu, ca trasi ntra la vucca, va ntra la ventri, e passa pri secessu?</verse>
<verse osisID='Matt.15.18'>Ma chiddi cosi, chi nescinu di la vucca, vennu di lu cori, e chisti allordanu l’ omu:</verse>
<verse osisID='Matt.15.19'>Giacchì di lu cori nescinu li mali pinseri, l’ omicidj, l’ adulterj, li fornicazioni, li furti, li fausi testimonianzi, li bestemj.</verse>
<verse osisID='Matt.15.20'>Chisti sunnu li cosi, chi allordanu l’ omu. Ma lu manciari cu li manu senza lavati, nun allorda l’ omu.</verse>
<verse osisID='Matt.15.21'>E partennu doppu Gesù si ritirau ntra li parti di Tiru e di Sidoni.</verse>
<verse osisID='Matt.15.22'>Ed eccu una fimmina canania nisciuta di ddi cuntorni jisau la vuci, dicennucci: Abbi pietà di mia, Signuri, figghiu di Davidi: me figghia è turmintata malamenti da lu dimoniu.</verse>
<verse osisID='Matt.15.23'>Iddu nun cci rispusi na palora. E ncugnatisi li soi discipuli lu prigavanu dicennu: Spicciala: giacchì cci grida pri d’appressu.</verse>
<verse osisID='Matt.15.24'>Ma iddu rispunnenu dissi: Nun sugnu mannatu ca pri li pecuri pirduti di la casa d’ Isdraeli.</verse>
<verse osisID='Matt.15.25'>Ma chidda s’ avvicinau, e l’ adorau, dicennu: Signuri, ajutami.</verse>
<verse osisID='Matt.15.26'>Lu quali rispunnennu dissi: Nun è bonu pigghiari lu pani di li figghi, e jittarlu a li cani.</verse>
<verse osisID='Matt.15.27'>Ma idda dissi: Accussì è, Signuri: ca puru li cagnoli mancianu li muddichi, chi cadinu di la tavula di li soi patruni.</verse>
<verse osisID='Matt.15.28'>Allura Gesù rispunnennu, cci dissi. O donna, la to fidi è granni: ti sia cuncessu chiddu, chi desideri. E so figghia fu sanata ntra dda stissa ura.</verse>
<verse osisID='Matt.15.29'>Ed essennu Gesù partutu di ddà, jiu versu lu mari di Galilia: ed acchianatu supra na muntagna, si stava ddà assittatu.</verse>
<verse osisID='Matt.15.30'>E cci ncugnau na gran turba, chi carriava cu idda muti, orvi, ciunchi, infirmi, e tanti autri: e li jittaru a li soi pedi, e li sanau:</verse>
<verse osisID='Matt.15.31'>Di manerachì li turbi ristavanu ammirati vidennu li muti, chi parravanu, li ciunchi, chi caminavanu, l’ orvi, chi videvanu: e nni davanu gloria a lu Diu d’ Isdraeli.</verse>
<verse osisID='Matt.15.32'>Ma Gesù, chiamati li soi discipuli, dissi: Aju cumpassioni di li turbi, pirchì pri tri jorna stannu cu mia, e nun hannu chi manciari: nè vogghiu mannarinnilli dijuni, pri nun jiri cadennu pri la strata.</verse>
<verse osisID='Matt.15.33'>E li discipuli cci dicinu: Ma unni pigghirremu ntra lu disertu tantu pani, pri saziari tutta sta turba?</verse>
<verse osisID='Matt.15.34'>E Gesù cci dissi: Quanti pani aviti? Ed iddi rispusiru: Setti, e pocu pisciteddi.</verse>
<verse osisID='Matt.15.35'>Ed ordinau a li turbi di assittarisi supra la terra.</verse>
<verse osisID='Matt.15.36'>E pigghiannu li setti pani, e li pisci, e facennu attu di ringraziamentu, li rumpiu, e li detti a li soi discipuli, e li discipuli li dettiru a lu populu.</verse>
<verse osisID='Matt.15.37'>E manciaru tutti, e si saziaru. E di li pezzi, chi arristaru, nni cugghieru setti sporti chini.</verse>
<verse osisID='Matt.15.38'>Ora chiddi, chi avianu manciatu eranu quattru mila omini, sparti di li picciriddi e di li fimmini.</verse>
<verse osisID='Matt.15.39'>E licenziata la turba, acchianau ntra la varca: ed arrivau ntra li confini di Magedan.</verse>
</chapter><chapter osisID='Matt.16'>
<verse osisID='Matt.16.1'>Ed accustannusi ad iddu li Farisei, e li Sadducei pri tentarlu, cci dumannaru, ca cci mustrassi qualchi signu di lu celu.</verse>
<verse osisID='Matt.16.2'>Ma iddu rispunnennu, cci dissi: Quannu è vespiri vuautri diciti: Farrà bon tempu, giacchì l’ ariu arrussica.</verse>
<verse osisID='Matt.16.3'>E la matina: Oggi farrà malu tempu, giacchì lu celu niuru arrussica.</verse>
<verse osisID='Matt.16.4'>Dunca sapiti canusciri l’ aspettu di lu celu: ma nun siti capaci di distinguiri li signi di li tempi? La generazioni mala e adultera dumanna un signu: ma nun cci sarrà datu autru signu ca chiddu di lu profeta Giona. E lassannuli, si nni jiu.</verse>
<verse osisID='Matt.16.5'>Ora avennu li soi discipuli passatu addabbanna lu mari, vittiru, ca s’ avianu scurdatu lu pani.</verse>
<verse osisID='Matt.16.6'>Ed iddu cci dissi: Apriti l’ occhi, e guardativi di lu levitu di li Farisei e di li Sadducei.</verse>
<verse osisID='Matt.16.7'>Ma iddi pinsavanu ntra se stissi, e dicevanu: Pirchì nun pigghiammu pani.</verse>
<verse osisID='Matt.16.8'>E Gesù sapennulu, dissi: Chi pinsati ntra di vuautri, o di poca fidi, ca nun aviti pani?</verse>
<verse osisID='Matt.16.9'>Nun riflettiti, nè vi rigurdati di li cincu pani pri li cincu mila omini, e di li cufini, ca nn’ arricugghistivu?</verse>
<verse osisID='Matt.16.10'>Nè di li setti pani pri li quattru mila omini, e di quantu sporti nn’ arricugghistivu?</verse>
<verse osisID='Matt.16.11'>Comu nun cumprinniti, ca nun fu pri lu pani, ca vi dissi: Guardativi di lu levitu di li Farisei, e di li Sadducei?</verse>
<verse osisID='Matt.16.12'>Allura si persuasiru, ca nun avia dittu di guardarisi da lu levitu di lu pani, ma di la duttrina di li Farisei e di li Sadducei.</verse>
<verse osisID='Matt.16.13'>Gesù essennu poi jutu ntra li parti di Cesaria di Filippu, interrogau li soi discipuli, dicennu: Cui dicinu l’ omini, ca è lu Figghiu di l’ omu?</verse>
<verse osisID='Matt.16.14'>Ma chiddi cci dissiru: Alcuni dicinu Giuvanni Battista, autri Elia, autri Geremia, o qualcunu di li profeti.</verse>
<verse osisID='Matt.16.15'>E Gesù cci dissi: E vuautri, cui diciti, ca sugnu iu?</verse>
<verse osisID='Matt.16.16'>E Petru Simuni rispunnennu, dissi: Tu sì Cristu, figghiu di lu Diu vivu.</verse>
<verse osisID='Matt.16.17'>E Gesù rispusi, e cci dissi: Beatu sì tu, Simuni Bar‐Jona: giacchì la carni, e lu sangu nun ti lu rivelau, ma me Patri, ca è ntra li celi.</verse>
<verse osisID='Matt.16.18'>Ed iu ti dicu, ca tu sì Petru, e supra sta petra fabbrichirrò la me chiesa, e li forzi di l’ infernu nun avrannu valia contra d’ idda.</verse>
<verse osisID='Matt.16.19'>Ed a tia daroggiu li chiavi di lu regnu di li celi. E qualunqui cosa avrai ligatu supra la terra, sarrà puru ligata ntra li celi: e qualunqui cosa avrai sciugghiuta supra la terra, sarrà puru sciugghiuta ntra li celi.</verse>
<verse osisID='Matt.16.20'>Allura ordinau a li soi discipuli di nun diri a nuddu, ca iddu era Gesù Cristu.</verse>
<verse osisID='Matt.16.21'>D’ allura in poi Gesù accuminzau a dichiarari a li soi discipuli, ca abbisugnava, ca iddu jissi a Gerusalemmi, e suffrissi cosi assai da li anziani, da li Scribi, e da li capi di li sacerdoti, e fussi misu a morti, e risuscitassi lu terzu jornu.</verse>
<verse osisID='Matt.16.22'>E Petru pigghiannulu di parti, accuminzau a riprennirlu dicennu: Sforasia, Signuri, chi mai t’ abbegna chistu.</verse>
<verse osisID='Matt.16.23'>E vutannusi a Petru, cci dissi: Alluntanati da mia, satanassu, tu mi sì di scannalu: giacchì nun sai li cosi, chi appartennu a Diu, ma chiddi, chi sù di l’ omini.</verse>
<verse osisID='Matt.16.24'>Allura Gesù dissi a li soi discipuli: Si qualcunu voli veniri appressu a mia, sagrificassi se stissu, si pigghiassi la so cruci, e mi seguissi.</verse>
<verse osisID='Matt.16.25'>Giacchì cui vurrà salvari la so vita, la pirdirrà: e cui poi pirdirrà la so vita pri mia, la truvirrà.</verse>
<verse osisID='Matt.16.26'>Giacchì chi cci giuva a l’ omu di guadagnari tuttu lu munnu, si poi suffrirrà dannu pri l’ anima sua? O chi putrà dari l’ omu in cumpensu di l’ anima sua?</verse>
<verse osisID='Matt.16.27'>Giacchì lu Figghiu di l’ omu vinirrà ntra la gloria di lu Patri so cu li soi ancili: ed allura ricompensirrà ad ognunu secunnu li soi azioni.</verse>
<verse osisID='Matt.16.28'>Vi dicu in virità, ca cci sunnu di chiddi, ca sù ccà presenti, ca nun pruvirrannu la morti, prima chi vidissiru lu Figghiu di l’ omu arrivari ntra lu so regnu.</verse>
</chapter><chapter osisID='Matt.17'>
<verse osisID='Matt.17.1'>Sei jorna doppu Gesù si pigghiau a Petru, Japicu, e Giuvanni so frati, e si li purtau supra na muntagna auta e ritirata:</verse>
<verse osisID='Matt.17.2'>E si trasfigurau avanti ad iddi. E la so facci risblennia comu lu suli, e li so vesti cumparsiru bianchi comu la nivi.</verse>
<verse osisID='Matt.17.3'>Ed eccu ca cci accumparsiru Mosè ed Elia, chi parravanu cu iddu.</verse>
<verse osisID='Matt.17.4'>E Petru rispunnennu a Gesù, cci dissi: Signuri, è bonu, ca semu ccà: si voi, facemu ccà tri tabernaculi, unu pri tia, unu pri Mosè, e unu pri Elia.</verse>
<verse osisID='Matt.17.5'>Mentri iddu parrava, eccu na nuvula lucenti li cupriu. Ed eccu na vuci di la nuvula, dicennu: Chistu è lu me Figghiu dilettu, ntra lu quali mi sugnu cumpiaciutu: ascutatilu.</verse>
<verse osisID='Matt.17.6'>E sintennulu li discipuli caderu facci pri terra, e si scantaru fortementi.</verse>
<verse osisID='Matt.17.7'>E Gesù si cci accustau, e li tuccau: e cci dissi: Susitivi, e nun abbiati paura.</verse>
<verse osisID='Matt.17.8'>E jisannu l’ occhi, nun vittiru a nuddu, fora ca Gesù sulu.</verse>
<verse osisID='Matt.17.9'>E scinnennu iddi da lu munti, Gesù li cumannau, dicennu: Nun dirriti a nuddu sta visioni, prima ca lu Figghiu di l’ omu sia risuscitatu da li morti.</verse>
<verse osisID='Matt.17.10'>E li discipuli lu nterrogaru, dicennu: Pirchì dunca li Scribi dicinu, ca prima avi a veniri Elia?</verse>
<verse osisID='Matt.17.11'>Ma iddu rispunnennu, cci dissi: Elia certu vinirrà, e aggiustirrà tuttu.</verse>
<verse osisID='Matt.17.12'>Però iu vi dicu, ca Elia è già vinutu, e nun l’ hannu ricanusciutu, ma nn’ hanuu fattu tuttu chiddu, chi nn’ hannu vulutu. E di la stissa manera sarrà trattatu da iddi lu Figghiu di l’ omu.</verse>
<verse osisID='Matt.17.13'>Allura li discipuli cumprinneru, ca avia ntisu parrari di Giuvanni Battista.</verse>
<verse osisID='Matt.17.14'>Ed essennu arrivatu unni era la turba, si cci accustau un omu, e si jettau a li soi pedi, dicennu: Signuri, abbi pietà di me figghiu, pirchì avi lu mali di luna, e patisci assai: giacchì spissu cadi ntra lu focu, e spissu ntra l’ acqua.</verse>
<verse osisID='Matt.17.15'>Ed iu l’ aju purtatu a li toi discipuli, e nun l’ hannu pututu sanari.</verse>
<verse osisID='Matt.17.16'>Ma Gesù rispunnennu, dissi: O generazioni incredula e maligna, sinu a quannu starrò cu vuautri? sinu a quannu vi suffrirrò. Purtatimillu ccà.</verse>
<verse osisID='Matt.17.17'>E Gesù cci gridau, e lu dimoniu nisciu d’unn’ iddu, e lu picciottu fu sanatu da ddu puntu.</verse>
<verse osisID='Matt.17.18'>Allura li discipuli s’ accustaru a Gesù segretamenti, e dissiru: Pirchì nui nun lu pottimu discacciari?</verse>
<verse osisID='Matt.17.19'>Gesù cci dissi: Pri la vostra incredulità. Giacchì in virità vi dicu, si avriti fidi, quantu un cocciu di sinapa, putriti diri a stu munti, Passa di ccà ddà, ed iddu cci passirrà, e nudda cosa vi sarrà impossibili.</verse>
<verse osisID='Matt.17.20'>Ma chista sorti nun si discaccia ca cu l’ orazioni, e cu lu dijunu.</verse>
<verse osisID='Matt.17.21'>E mentri stavanu in Galilia, Gesù cci dissi: Lu Figghiu di l’ omu avi ad essiri cunsignatu ntra li manu di l’ omini:</verse>
<verse osisID='Matt.17.22'>E l’ ammazzirrannu, e lu terzu jornu risuscitirrà. Ed iddi nni ristaru summamenti afflitti.</verse>
<verse osisID='Matt.17.23'>Ed essennu arrivati a Cafarnau, s’ accustaru a Petru chiddi, ch’ esigevanu li dui drammi, e cci dissiru: Lu vostru Maistru nun paga li dui drammi?</verse>
<verse osisID='Matt.17.24'>Ed iddu rispusi: Sicuramenti. E comu trasiu ntra la casa, Gesù lu previnni, e cci dissi: Chi ti nni pari, Simuni? Li re di la terra, da cui ricivinu lu tributu o lu censu? da li so proprj figghi, o da li stranj?</verse>
<verse osisID='Matt.17.25'>Ed iddu dissi: Da li stranj. Gesù cci dissi: Dunca li figghi sunnu esenti.</verse>
<verse osisID='Matt.17.26'>Ma pri nun scannaliarli, va a mari, e jetta l’ amu: e pigghia lu primu pisci, chi veni nsumma: ed aprennucci la vucca cci truvirrai un stateru: pigghialu, e paga pri mia, e pri tia.</verse>
</chapter><chapter osisID='Matt.18'>
<verse osisID='Matt.18.1'>Ntra lu stissu tempu s’ accustaru a Gesù li soi discipuli, dicennu: Cui cridi, ca è cchiù granni ntra lu regnu di li celi?</verse>
<verse osisID='Matt.18.2'>E Gesù chiamannu un picciriddu, lu misi mmenzu d’ iddi,</verse>
<verse osisID='Matt.18.3'>E dissi: In virità vi dicu, ca si nun vi cunvirtirriti, e nun divintirriti comu li picciriddi, nun trasirriti ntra lu regnu di li celi.</verse>
<verse osisID='Matt.18.4'>Cui perciò si umiliirrà comu stu picciriddu, chistu sarrà chiù granni ntra lu regnu di li celi.</verse>
<verse osisID='Matt.18.5'>E cui accugghirrà un picciriddu comu a chistu a nomu miu, accogghi a mia.</verse>
<verse osisID='Matt.18.6'>Cui poi scannaliirrà qualcunu di sti picciriddi, ca cridinu in mia, è megghiu pri iddu, ca cci fussi attaccata a lu coddu una petra di mulinu, e chi fussi jittatu ntra lu funnu di lu mari.</verse>
<verse osisID='Matt.18.7'>Guai a lu munnu pri li scannali. Giacchì è necessariu, ca cci fussiru scannali: ma guai a dd’ omu, ca è causa di lu scannalu.</verse>
<verse osisID='Matt.18.8'>Si però la to manu, o lu to pedi ti dunanu scannalu: tagghialu, e jettalu luntanu di tia: è megghiu pri tia trasiri ntra la vita c’ un pedi, o cu na manu di menu, ca aviri dui manu, o dui pedi, ed essiri jittatu ntra lu focu eternu.</verse>
<verse osisID='Matt.18.9'>E si lu to occhiu ti duna scannalu, scippatillu, e jettalu luntanu di tia: è megghiu pri tia trasiri ntra la vita c’ un occhiu, ca avennu dui occhi essiri jettatu ntra lu focu di l’infernu.</verse>
<verse osisID='Matt.18.10'>Guardativi di disprizzari unu di sti picciriddi: giacchì vi dicu, ca li soi ancili ntra li celi sempri vidinu la facci di me Patri, ca è ntra li celi.</verse>
<verse osisID='Matt.18.11'>Giacchì vinni lu Figghiu di l’ omu pri sarvari chiddu, ca era pirdutu.</verse>
<verse osisID='Matt.18.12'>Chi vi nni pari? si qualcunu avi centu pecuri, ed una di chisti si pirdissi: nun lassa iddu li novantanovi supra li muntagni, e va a circari a chidda, ca si pirdiu?</verse>
<verse osisID='Matt.18.13'>E si succedi, ca la trova: In virità vi dicu, ca avi cchiù piaciri pri chista, ca pri li novantanovi, ca nun s’ eranu pirduti.</verse>
<verse osisID='Matt.18.14'>Accussì nun è volontà di vostru Patri, ca è ntra li celi, ca pirissi unu sulu di sti picciriddi.</verse>
<verse osisID='Matt.18.15'>Ora si to frati t’ avissi offisu, va, e riprennilu di sulu a sulu. Si iddu t’ ascuta, hai guadagnatu a to frati.</verse>
<verse osisID='Matt.18.16'>Si però nun ti ascutassi, pigghia nsemmula cu tia unu, o dui, acciocchì nfacci a dui, o tri testimonj si facissi tuttu lu discursu.</verse>
<verse osisID='Matt.18.17'>E si nun li ascutirrà, dillu a la chiesa. E si nun ascutirrà la chiesa, avi a diventari pri tia comu un paganu, e un pubblicanu.</verse>
<verse osisID='Matt.18.18'>Vi dicu in virità, tuttu chiddu, chi avriti attaccatu supra la terra, sarrà anchi attaccatu ’n celu: e tuttu chiddu, chi sciugghirriti supra la terra, sarrà anchi sciotu ’n celu.</verse>
<verse osisID='Matt.18.19'>Vi dicu puru, ca si dui di vuautri cunsintirrannu supra la terra di dumannari qualunqui cosa, cci sarrà cuncessa da me Patri, ca è ntra li celi.</verse>
<verse osisID='Matt.18.20'>Giacchì unni sunnu dui, o tri, ca si juncinu a nomu miu, ddà sugnu iu mmenzu d’ iddi.</verse>
<verse osisID='Matt.18.21'>Allura accustannusi ad iddu Petru, cci dissi: Signuri, quantu voti piccannu me frati contra di mia, lu pirdunirrò? sinu a setti voti?</verse>
<verse osisID='Matt.18.22'>Gesù cci dissi: Nun ti dicu sinu a setti voti: ma sinu a sittanta voti setti voti.</verse>
<verse osisID='Matt.18.23'>Perciò lu regnu di li celi s’ assimigghia ad un certu re, ca vosi fari li cunti cu li soi servi.</verse>
<verse osisID='Matt.18.24'>Ed avennu principiatu a fari li cunti, cci fu presentatu unu, ca cci duvia deci mila talenti.</verse>
<verse osisID='Matt.18.25'>E nun avennu modu di pagari, lu patruni cumannau, ca fussi vinnutu iddu, so mugghieri, e li figghi, e tuttu chiddu, c’ avia, e si pagassi lu debitu.</verse>
<verse osisID='Matt.18.26'>Ma ddu servu addinucchiatu, lu prigava dicennu: Abbi pacenzia cu mia, e ti rinnirrò lu tuttu.</verse>
<verse osisID='Matt.18.27'>Mossu lu patruni a pietà di ddu servu, lu liberau, e cci rimisi lu debitu.</verse>
<verse osisID='Matt.18.28'>Nisciutu però ddu servu truvau ad unu di li soi cumpagni di sirvizziu, ca cci duvia centu dinari: ed affirrannulu lu strangulava, dicennu: Pagami zoccu mi divi.</verse>
<verse osisID='Matt.18.29'>Ed addinucchiatusi lu so cumpagnu, lu prigava, dicennu: Abbi pacenzia cu mia, e ti paghirrò lu tuttu.</verse>
<verse osisID='Matt.18.30'>Ma chiddu nun vosi: e jiu a farlu metteri carzaratu, nsinu a chi l’ avissi pagatu.</verse>
<verse osisID='Matt.18.31'>Vidennu però l’ autri cumpagni sti fatti, si contristaru fortementi: e jeru a diri a lu patruni tuttu chiddu, chi avia successu.</verse>
<verse osisID='Matt.18.32'>Allura lu patruni chiamau a chiddu: e cci dissi: Servu iniquu, ti rimisi tuttu lu debitu, pirchì mi lu prigasti:</verse>
<verse osisID='Matt.18.33'>Nun duvivi tu dunca cumpatiri puru a lu to cumpagnu, comu iu avia avutu pietà di tia?</verse>
<verse osisID='Matt.18.34'>E lu patruni ncuitatu lu cunsignau a li carnifici, nsinattantu chi avissi pagatu tuttu lu debitu.</verse>
<verse osisID='Matt.18.35'>Accussì me Patri celesti farrà cu vuautri, si nun pirdunirriti di cori a lu vostru fratellu.</verse>
</chapter><chapter osisID='Matt.19'>
<verse osisID='Matt.19.1'>E successi, ca comu Gesù finiu sti discursi, partiu di Galilia, ed arrivau a li confini di la Giudia addabanna lu Giurdanu,</verse>
<verse osisID='Matt.19.2'>E cci jeru d’ appressu turbi assai, e li sanau ddà stissu.</verse>
<verse osisID='Matt.19.3'>E jeru a truvarlu li Farisei pri tentarlu, e cci dissiru: È licitu a l’ omu ripudiari la mugghieri, pri qualunqui motivu?</verse>
<verse osisID='Matt.19.4'>Iddu rispusi, e cci dissi: Nun aviti liggiutu, ca cui fici in principiu l’ omu, li fici masculu e fimmina? e dissi:</verse>
<verse osisID='Matt.19.5'>Pri chistu lassirrà l’ omu lu patri, e la matri, e starrà cu so mugghieri, e li dui sarrannu una carni sula.</verse>
<verse osisID='Matt.19.6'>Nun sunnu dunca cchiù dui, ma una carni. Ora chiddu, chi Diu junciu, l’ omu nun lu spartissi.</verse>
<verse osisID='Matt.19.7'>Chiddi dicinu: Pirchì dunca Mosè ordinau di dari lu libellu di lu ripudiu, e di spartirisi?</verse>
<verse osisID='Matt.19.8'>Cci dissi: Pirchì Mosè pri la durizza di lu vostru cori vi permisi di ripudiari li vostri mugghieri: ma in principiu nun fu accussì.</verse>
<verse osisID='Matt.19.9'>Iu però vi dicu, ca cui ripudiirrà la sua mugghieri, eccettu pri casu di furnicazioni, e si nni pigghirrà un’ autra, cummetti adulteriu: e chiddu, chi si maritirrà cu la ripudiata, cummetti adulteriu.</verse>
<verse osisID='Matt.19.10'>Cci dicinu li discipuli soi: Si chista è la posizioni di l’ omu cu la mugghieri, nun cunveni maritarisi.</verse>
<verse osisID='Matt.19.11'>Ed iddu cci dissi: Nun tutti cumprenninu sta palora, ma chiddi, a li quali è statu cuncessu.</verse>
<verse osisID='Matt.19.12'>Giacchì cci sunnu eunuchi, ca sunnu nasciuti accussì di la ventri di la matri: e cci sunnu eunuchi, chi sù stati fatti di l’ omini: e cci sunnu eunuchi, ca si sunnu castrati iddi stissi pri causa di lu regnu di li celi. Cui pò cumprenniri cumprennissi.</verse>
<verse osisID='Matt.19.13'>Allura cci foru presentati picciriddi, acciocchì cci mittissi di supra li manu, e prigassi. Ma li discipuli l’ arriprinnianu.</verse>
<verse osisID='Matt.19.14'>Gesù però cci dissi: Lassati stari li picciriddi, e nun li mpiditi di veniri versu di mia: giacchì di chisti tali è lu regnu di li celi.</verse>
<verse osisID='Matt.19.15'>Ed avennucci misu di supra li manu, si nni jiu di ddà.</verse>
<verse osisID='Matt.19.16'>Ed eccu unu, ca si cci accustau, e cci dissi: O bonu Maistru, chi farrò iu di bonu pri otteniri la vita eterna?</verse>
<verse osisID='Matt.19.17'>Lu quali cci dissi: Pirchì mi dumanni di lu bonu? Unu è bonu, Diu. Perciò si voi arrivari a la vita, osserva li cumannamenti.</verse>
<verse osisID='Matt.19.18'>E quali? cci dissi. E Gesù rispusi: Nun ammazzirrai: Nun farrai adulteriu: Nun arrubbirrai: Nun farrai testimonianza fausa:</verse>
<verse osisID='Matt.19.19'>Rispetta a to patri, e a to matri, ed ama lu prossimu to comu te stissu.</verse>
<verse osisID='Matt.19.20'>Lu giuvini cci dissi: Tutti sti cosi l’ aju osservatu di la prima etati, chi mi manca ancora?</verse>
<verse osisID='Matt.19.21'>Gesù cci dissi: Si voi essiri perfettu, va, vinniti chiddu, chi hai, e dunalu a li poviri, ed avirrai un tesoru ’n celu: e veni appressu a mia.</verse>
<verse osisID='Matt.19.22'>Avennu lu giuvini ntisi sti palori, si nni jiu afflittu: giacchì avia multi possessioni.</verse>
<verse osisID='Matt.19.23'>Ma Gesù dissi a li soi discipuli: In virità vi dicu, ca lu riccu difficilmenti trasirrà ntra lu regnu di li celi.</verse>
<verse osisID='Matt.19.24'>E di cchiù vi dicu, ca è cchiù facili, ca un gamiddu passassi pri un funnu d’ agugghia, ca un riccu trasissi ntra lu regnu di li celi.</verse>
<verse osisID='Matt.19.25'>Ntisi sti cosi, li discipuli si maravigghiavanu assai, dicennu: E cui dunca si putrà salvari?</verse>
<verse osisID='Matt.19.26'>Ma Gesù guardannuli, cci dissi: Pri l’ omini chistu è impossibili: pri Diu però tuttu è possibili.</verse>
<verse osisID='Matt.19.27'>Allura Petru rispunnennu, dissi: Eccu ca nui avemu lassatu tuttu, e semu vinuti appressu a tia: chi sarrà dunca di nui?</verse>
<verse osisID='Matt.19.28'>E Gesù cci dissi: In virità vi dicu, ca vuautri, ca siti vinuti appressu a mia, a lu tempu di la rigenerazioni, quannu lu Figghiu di l’ omu sidirrà supra lu tronu di la sua maistà, sidirriti puru vuautri supra dudici troni, e giudichirriti li dudici tribù d’ Isdraeli.</verse>
<verse osisID='Matt.19.29'>Ed ognunu, chi avrà abbannunata la casa, o li frati, o li soru, o lu patri, o la matri, o la mugghieri, o li figghi, o li tirreni pri amuri di lu nomu miu, ricivirrà centu pri unu, e possedirrà la vita eterna.</verse>
<verse osisID='Matt.19.30'>E tanti primi sarrannu ultimi, e tanti ultimi primi.</verse>
</chapter><chapter osisID='Matt.20'>
<verse osisID='Matt.20.1'>Lu regnu di li celi è simili ad un patri di famigghia, ca nisciu a punta di jornu ad addugari li travagghiaturi pri la so vigna.</verse>
<verse osisID='Matt.20.2'>Ed avennu cunvinutu cu li travagghiaturi a un dinaru lu jornu, li mannau a la so vigna.</verse>
<verse osisID='Matt.20.3'>E nisciutu versu la terza, nni vitti autri, chi stavanu ntra la chiazza ozziusi,</verse>
<verse osisID='Matt.20.4'>E cci dissi: Jiti vuautri puru ntra la me vigna, e vi darrò chiddu, ch’ è giustu.</verse>
<verse osisID='Matt.20.5'>E chiddi cci jeru. Nisciu arreri circa la sesta, e la nona: e fici lu stissu.</verse>
<verse osisID='Matt.20.6'>Circa l’ undecima però nisciu, e nni truvau autri, ca eranu assittati, e cci dissi: Pirchì stati ccà tutta la jurnata ozziusi?</verse>
<verse osisID='Matt.20.7'>Chiddi cci dissiru: Pirchì nuddu nn’ ha addugatu. Ed iddu cci dissi: Jiti vuautri puru ntra la me vigna.</verse>
<verse osisID='Matt.20.8'>Essennusi fatta sira, lu patruni di la vigna dissi a lu so fatturi: Chiama li travagghiaturi, e pagacci la jurnata, cuminciannu da l’ ultimi sinu a li primi.</verse>
<verse osisID='Matt.20.9'>Essennu vinuti dunca chiddi, ca eranu juti versu l’ undecima ura, riciveru un dinaru pri ognunu.</verse>
<verse osisID='Matt.20.10'>E vinennu anchi li primi, crittiru, c’ avianu a riciviri di cchiù: ma appiru puru iddi un dinaru.</verse>
<verse osisID='Matt.20.11'>E ricivennulu si mmurmuriavanu contra lu patri di famigghia,</verse>
<verse osisID='Matt.20.12'>Dicennu: Chist’ ultimi travagghiaru un’ ura, e li mittisti a paru cu nui, ca avemu fattu tutta la jurnata cu lu caudu.</verse>
<verse osisID='Matt.20.13'>Ma iddu rispunnennu ad unu d’ iddi, dissi: Amicu, iu nun ti fazzu tortu: nun cunvinisti cu mia pri un dinaru?</verse>
<verse osisID='Matt.20.14'>Pigghiati lu to, e vattinni: iu vogghiu dari puru a chist’ ultimu quantu a tia.</verse>
<verse osisID='Matt.20.15'>E chi! nun pozzu fari chiddu, chi mi piaci? o l’ occhiu to è malignu, pirchì iu sugnu bonu?</verse>
<verse osisID='Matt.20.16'>Accussì sarrannu l’ ultimi li primi, e li primi sarrannu l’ ultimi. Giacchì sunnu assai li chiamati, pochi però l’ eletti.</verse>
<verse osisID='Matt.20.17'>Ed acchianannu Gesù a Gerusalemmi, pigghiau di parti li dudici discipuli, e cci dissi:</verse>
<verse osisID='Matt.20.18'>Eccu ca acchianamu a Gerusalemmi, e lu Figghiu di l’ omu sarrà cunsignatu ntra li manu di li capi di li sacerdoti, e di li Scribi, e lu cunnannirrannu a morti.</verse>
<verse osisID='Matt.20.19'>E lu darrannu mputiri di li gentili pri essiri nciuriatu, e flagellatu, e crucifissu, e lu terzu jornu risuscitirrà.</verse>
<verse osisID='Matt.20.20'>Allura si cci accustau la matri di li figghi di Zebedeu cu li soi figghi, adurannulu e dumannannucci qualchi cosa.</verse>
<verse osisID='Matt.20.21'>Lu quali cci dissi: Chi voi? Ed idda cci dissi: Ordina, ca sti me dui figghi sidissiru, l’ unu a la dritta, l’ autru a la manca di lu to regnu.</verse>
<verse osisID='Matt.20.22'>E Gesù rispunnennu, dissi: Vuautri nun sapiti zoccu dumannati. Putiti viviri lu calici, ca iu aju a viviri? Iddi rispunninu: Lu putemu.</verse>
<verse osisID='Matt.20.23'>Cci dissi: Certu vivirriti lu me calici: ma pri sediri a la mia dritta o a la manca nun sugnu iu, ca lu pozzu fari, ma sarrà pri chiddi, a li quali l’ ha preparatu me Patri.</verse>
<verse osisID='Matt.20.24'>Sintennu chistu li deci, si ncuitaru cu li dui frati.</verse>
<verse osisID='Matt.20.25'>Gesù però li chiamau, e cci dissi: Sapiti, ca li principi di li nazioni li dominanu: e chiddi, ca sunnu cchiù granni, esercitanu putiri supra d’ iddi.</verse>
<verse osisID='Matt.20.26'>Nun sarrà accussì ntra vuautri: ma qualunqui ntra vuautri vurrà essiri cchiù granni sia lu vostru ministru:</verse>
<verse osisID='Matt.20.27'>E cui vurrà ntra vuautri essiri lu primu, sarrà lu vostru servu.</verse>
<verse osisID='Matt.20.28'>Siccomu lu Figghiu di l’ omu nun vinni pri essiri sirvutu, ma pri serviri, e dari la so vita, pri riscattu di tanti.</verse>
<verse osisID='Matt.20.29'>E comu nisceru iddi di Gericu, cci giu d’ appressu na gran turba;</verse>
<verse osisID='Matt.20.30'>Ed eccu dui orvi, chi sidianu ntra la via, ntisiru, ca Gesù passava, ed esclamaru, dicennu: Signuri, abbi misiricordia di nui, figghiu di Davidi.</verse>
<verse osisID='Matt.20.31'>Ma la turba cci gridau, ca si zittissiru. Ed iddi cchiù forti esclamavanu, dicennu: Signuri, abbi pietà di nui, figghiu di Davidi.</verse>
<verse osisID='Matt.20.32'>E Gesù si firmau, e li chiamau, e dissi: Chi vuliti, ca vi facissi?</verse>
<verse osisID='Matt.20.33'>Iddi cci dicinu: Signuri, chi s’ aprissiru l’ occhi nostri.</verse>
<verse osisID='Matt.20.34'>E Gesù mossu a pietà d’ iddi, cci tuccau l’ occhi. E subitu vittiru, e cci jeru d’ appressu.</verse>
</chapter><chapter osisID='Matt.21'>
<verse osisID='Matt.21.1'>Ed avvicinannusi a Gerusalemmi, ed arrivannu a Betfagi a la muntagna di l’ Olivitu: allura Gesù mannau dui discipuli,</verse>
<verse osisID='Matt.21.2'>Dicennucci: Jiti ntra lu casteddu, ca è nfacci a vuautri, e subitu truvirriti un’ asina attaccata cu lu so pudditru: sciugghitila, e purtatimilla:</verse>
<verse osisID='Matt.21.3'>E si qualcunu vi dicissi cosa, diciti, ca lu Signuri nn’ avi bisognu: e subitu vi li cunsignirrà.</verse>
<verse osisID='Matt.21.4'>Ora tuttu chistu fu fattu, acciocchì s’ adimpissi chiddu, ca è dittu da lu profeta, dicennu:</verse>
<verse osisID='Matt.21.5'>Diciti a la figghia di Sionni: Eccu ca lu to re veni unni tia mansuetu, a cavaddu d’ un’ asina, e d’un pudditru figghiu d’ un’ asina di jugu.</verse>
<verse osisID='Matt.21.6'>E li discipuli jeru, e ficiru comu Gesù cci avia ordinatu.</verse>
<verse osisID='Matt.21.7'>E purtaru l’ asina, e lu pudditru: e cci carricaru li soi vistimenti, e ad iddu lu ficiru assittari supra.</verse>
<verse osisID='Matt.21.8'>E tanti di la turba stisiru li soi vistimenti supra la via: autri però tagghiavanu li rami di l’ arvuli, e li spargevanu ntra la via:</verse>
<verse osisID='Matt.21.9'>E li turbi, chi javanu avanti, e chiddi, chi vinianu appressu gridavanu, dicennu: Osanna a lu figghiu di Davidi: binidittu, cui veni in nomu di lu Signuri: osanna ntra li celi.</verse>
<verse osisID='Matt.21.10'>E comu trasiu in Gerusalemmi, tutta la cità si misi in rumuri, dicennu: Cu’ è chistu?</verse>
<verse osisID='Matt.21.11'>Lu populu però diceva: Chistu è Gesù lu profeta di Nazaretti in Galilia.</verse>
<verse osisID='Matt.21.12'>E trasiu Gesù ntra lu tempiu di Diu, e nni mannava tutti chiddi, chi vinnevanu e chi accattavanu ntra lu tempiu; e jittau nterra li tavuli di li canciamuniti, e li seggi di li vinnituri di palummi:</verse>
<verse osisID='Matt.21.13'>E cci dissi: È scrittu: La mia casa sarrà chiamata casa d’ orazioni: vuautri però nni facistivu na spilunca di latri.</verse>
<verse osisID='Matt.21.14'>E si cci accustaru ntra lu tempiu orvi, e ciunchi: e li sanau.</verse>
<verse osisID='Matt.21.15'>Ma li capi di li sacerdoti, e li Scribi, vidennu li miraculi, chi facia, e li picciriddi, chi gridavanu ntra lu tempiu: Osanna a lu figghiu di Davidi: s’ indignaru,</verse>
<verse osisID='Matt.21.16'>E cci dissiru: Senti chiddu, ca chisti dicinu? Gesù però cci dissi: Certamenti. Nun aviti liggiutu: Ca da la vucca di li picciriddi e di li lattanti perfezionasti la lodi?</verse>
<verse osisID='Matt.21.17'>E lassannuli, nisciu fora di la cità e jiu a Betania: e ddà s’ arristau.</verse>
<verse osisID='Matt.21.18'>Lu ndumani poi riturnannu a la cità, appi fami.</verse>
<verse osisID='Matt.21.19'>E vidennu un arvulu di ficu vicinu la strata, si cci avvicinau: e nun cci truvau nent’ autru ca li fogghi, e cci dissi: Chi nun nascissiru mai cchiù frutti di tia in eternu: e la ficara a lu mumentu fu siccata.</verse>
<verse osisID='Matt.21.20'>E vidennulu li discipuli, si maravigghiaru, dicennu: Comu si siccau ntra un momentu?</verse>
<verse osisID='Matt.21.21'>Ma rispunnennu Gesù, cci dissi: In virità vi dicu, ca si avriti fidi, e nun esitirriti, nun sulamenti farriti chistu di lu pedi di ficu, ma si a stu munti cci dirriti, Pigghiati, e jettati a mari, chistu sarrà fattu.</verse>
<verse osisID='Matt.21.22'>E tuttu chiddu, chi dumannirriti ntra l’ orazioni cridennu, l’ ottenirriti.</verse>
<verse osisID='Matt.21.23'>Ed essennu jutu a lu tempiu, li capi di li sacerdoti, e l’ anziani di lu populu si cci accustaru, mentri nsignava, e cci dissiru: Cu quali autorità fai tu sti cosi? E cui ti detti stu putiri?</verse>
<verse osisID='Matt.21.24'>Gesù rispunnennu, cci dissi: Vi farrò anch’ iu na dumanna: a la quali si mi rispunnirriti, vi dirrò iu puru, cu quali autorità fazzu sti cosi.</verse>
<verse osisID='Matt.21.25'>Lu battisimu di Giuvanni, d’ unni vinia? di lu celu, o di l’ omini? Ma iddi pinsavanu ntra se stissi, e dicevanu:</verse>
<verse osisID='Matt.21.26'>Si dirremu, di lu celu, nni rispunnirrà: Pirchì dunca nun cci aviti cridutu? Si poi dirremu, di l’ omini, avemu paura di la turba: giacchì tutti avianu a Giuvanni pri profeta.</verse>
<verse osisID='Matt.21.27'>E rispunnennu a Gesù, dissiru: Nun nni sapemu nenti. Ma iddu cci dissi: E mancu iu vi dicu, cu quali autorità fazzu sti cosi.</verse>
<verse osisID='Matt.21.28'>Ma chi vi nni pari a vui? Un certu omu aveva dui figghi, e vutannusi a lu primu, dissi: Figghiu, va oggi a travagghiari ntra la me vigna.</verse>
<verse osisID='Matt.21.29'>Ma iddu rispunnennu, dissi: Nun vogghiu. Doppu poi, pintennusinni, cci jiu.</verse>
<verse osisID='Matt.21.30'>Vutannusi poi a l’ autru, cci dissi lu stissu. Ma chiddu rispunnennu, dissi: Signuri, cci vaju, e nun cci jiu.</verse>
<verse osisID='Matt.21.31'>Cui di li dui fici la volontà di lu patri? Cci rispusiru: Lu primu. Gesù cci dissi: In virità vi dicu, ca li pubblicani e li meretrici jirrannu prima di vuautri ntra lu regnu di Diu.</verse>
<verse osisID='Matt.21.32'>Giacchì vinni unni vuautri Giuvanni ntra la via di la giustizia, e nun lu cridistivu. Li pubblicani però, e li meretrici lu crittiru: vuautri vidennulu nun vi pintistivu dipoi pri cridiri ad iddu.</verse>
<verse osisID='Matt.21.33'>Sintiti nautra parabula: Cc’ era un patri di famigghia, chi chiantau na vigna, e la firriau di sepi, e cci scavau un strincituri, e cci fabbricau na turri, e la gabillau a li campagnoli, e si nni jiu a viaggiari.</verse>
<verse osisID='Matt.21.34'>Avvicinannusi però lu tempu di li frutti, mannau li soi servi unni li campagnoli, pri riciviri li soi frutti.</verse>
<verse osisID='Matt.21.35'>Ma li campagnoli, misiru li manu di supra a li soi servi; unu lu vastuniaru, n’autru l’ ammazzaru, e l’ autru lu pitruliaru.</verse>
<verse osisID='Matt.21.36'>Di novu mannau autri servi cchiù assai di li primi, e li trattaru di la stissa manera.</verse>
<verse osisID='Matt.21.37'>Finalmenti cci mannau so figghiu, dicennu: Purtirrannu rispettu a me figghiu.</verse>
<verse osisID='Matt.21.38'>Ma li campagnoli vidennu lu figghiu, dissiru ntra d’ iddi: Chistu è l’ eredi, viniti, ammazzamulu, e nni pigghirremu la sua eredità.</verse>
<verse osisID='Matt.21.39'>E pigghiannulu lu cacciaru fora di la vigna, e l’ ammazzaru.</verse>
<verse osisID='Matt.21.40'>Quannu vinirrà lu patruni di la vigna, chi cci farrà a ddi campagnoli?</verse>
<verse osisID='Matt.21.41'>Iddi dissiru: Farrà muriri a ddi malandrini: e gabillirrà la so vigna ad autri campagnoli, li quali cci rinnirrannu li frutti a lu so tempu.</verse>
<verse osisID='Matt.21.42'>Gesù cci dissi: Nun aviti mai liggiutu ntra li Scritturi: La petra, chi fu scartata da li muraturi, è divintatu la basi di la cantunera? Chistu è statu fattu da lu Signuri, ed è cosa mirabili pri l’ occhi nostri?</verse>
<verse osisID='Matt.21.43'>Perciò vi dicu, ca lu regnu di Diu vi sarrà livatu, e sarrà datu a un populu, chi cci farrà produciri li frutti.</verse>
<verse osisID='Matt.21.44'>E cui cadirrà supra sta petra, si sfrantumirrà: e chiddu, supra di cui idda cadirrà, sarrà sfrantumatu.</verse>
<verse osisID='Matt.21.45'>Ed avennu li capi di li sacerdoti, e li Farisei ntisi sti soi parabuli, cumprinneru, ca si parrava d’ iddi.</verse>
<verse osisID='Matt.21.46'>E circannu di arristarlu, appiru paura di li turbi: giacchì l’ avianu comu profeta.</verse>
</chapter><chapter osisID='Matt.22'>
<verse osisID='Matt.22.1'>E Gesù ricuminciannu a parrari in parabuli, cci dissi:</verse>
<verse osisID='Matt.22.2'>Lu regnu di li celi è comu un re, ca fici lu sponsaliziu di so figghiu.</verse>
<verse osisID='Matt.22.3'>E mannau li soi servi a chiamari li cunvitati a lu zitaggiu, e nun vulianu veniri.</verse>
<verse osisID='Matt.22.4'>Mannau di novu autri servi, dicennu: Diciti a li cunvitati: Eccu lu me pranzu è prontu, li mei jenchi e l’ armali ngrassati sunnu ammazzati; tuttu è a l’ ordini: viniti a lu zitaggiu.</verse>
<verse osisID='Matt.22.5'>Iddi però nun si nni curaru: e si nni jeru, cui a la so campagna, cui a li soi nigozj:</verse>
<verse osisID='Matt.22.6'>E l’ autri pigghiaru li soi servi, ed oltraggiannuli l’ ammazzaru.</verse>
<verse osisID='Matt.22.7'>Ma lu re sintennu chistu, s’ adirau: e mannannu li soi surdati, distrussi ddi micidari, ed abbruciau li soi cità.</verse>
<verse osisID='Matt.22.8'>Allura dissi a li soi servi: Lu zitaggiu è preparatu, ma chiddi, chi foru cunvitati, nun eranu digni.</verse>
<verse osisID='Matt.22.9'>Iti perciò a la sbuccatura di li strati, e tutti chiddi, chi truvirriti, chiamatili a lu zitaggiu.</verse>
<verse osisID='Matt.22.10'>E nisciuti li soi servi pri li strati, arricugghieru tutti chiddi, chi truvaru, tinti e boni: e lu zitaggiu si inchiu di cunvitati.</verse>
<verse osisID='Matt.22.11'>Trasiu però lu re pri vidiri li cunvitati, e vitti ddà unu, chi nun avia la vesti nuziali.</verse>
<verse osisID='Matt.22.12'>E cci dissi: Amicu, comu trasisti ccà nun avennu la vesti nuziali? Ma chiddu stetti mutu.</verse>
<verse osisID='Matt.22.13'>Allura lu re dissi a li ministri: Attaccatilu pri li manu e pri li pedi, e mittitilu ntra li tenebri di fora, unni cci sarrà chiantu, e scrusciu di denti.</verse>
<verse osisID='Matt.22.14'>Giacchì assai sunnu li chiamati, pochi però l’ eletti.</verse>
<verse osisID='Matt.22.15'>Allura jennusinni li Farisei, tinniru cunsigghiu pri cogghirlu cu li soi palori.</verse>
<verse osisID='Matt.22.16'>E cci mannaru li discipuli d’ iddi cu li Erodiani, dicennucci: Maistru, sapemu, ca sì sinceru, e ca nsigni la via di lu Signuri cu la virità, e nun ti curi di nuddu, e mancu hai riguardu a la qualità di l’ omini:</verse>
<verse osisID='Matt.22.17'>Dinni dunca, chi ti nni pari, è licitu di pagari lu tributu a Cesari, o no?</verse>
<verse osisID='Matt.22.18'>Ma Gesù canuscennu la malizia d’ iddi, dissi: Pirchì mi tentati, ippocriti?</verse>
<verse osisID='Matt.22.19'>Mustratimi la munita di lu tributu. Ed iddi cci mustraru lu dinaru.</verse>
<verse osisID='Matt.22.20'>E Gesù cci dissi: Di cui è sta facci, e sta scrizioni?</verse>
<verse osisID='Matt.22.21'>Cci rispusiru: Di Cesari. Allura cci dissi: Rinniti addunca a Cesari chiddu, chi è di Cesari: e chi ddu, chiè di Diu, a Diu.</verse>
<verse osisID='Matt.22.22'>Sintennu chistu ristaru maravigghiati, e lassannulu si nni jeru.</verse>
<verse osisID='Matt.22.23'>Ntra ddu jornu jeru a truvarlu li Sadducei, ca nun cridinu a la resurrezioni, e cci dumannaru,</verse>
<verse osisID='Matt.22.24'>Dicennu: Maistru, Mosè dissi: Si unu murissi nun avennu un figghiu, chi so frati si maritassi cu la mugghieri di chiddu, acciocchì suscitassi la razza di lu frati so.</verse>
<verse osisID='Matt.22.25'>Ora cc’ eranu ntra di nui setti frati, e lu primu pigghiau mugghieri, e muriu: e nun avennu razza, lassau so mugghieri a so frati.</verse>
<verse osisID='Matt.22.26'>Lu stissu successi a lu secunnu, a lu terzu, nsinu a lu settimu.</verse>
<verse osisID='Matt.22.27'>Finalmenti a l’ urtimu di tutti muriu puru la fimmina.</verse>
<verse osisID='Matt.22.28'>A la resurrezioni addunca, di cui di li setti sarrà idda mugghieri? giacchì tutti la possederu.</verse>
<verse osisID='Matt.22.29'>Ma Gesù rispunnennu, cci dissi: Siti in erruri, nun sapennu nè li Scritturi, nè lu putiri di Diu.</verse>
<verse osisID='Matt.22.30'>Giacchì a la resurrezioni nè si pigghia mugghieri, nè maritu: ma sarrannu comu l’ ancili di Diu in celu.</verse>
<verse osisID='Matt.22.31'>Riguardu poi a la resurrezioni di li morti nun aviti liggiutu chiddu, ca è dittu da Diu, lu quali dissi a vui:</verse>
<verse osisID='Matt.22.32'>Iu sugnu lu Diu d’ Abramu, e lu Diu d’ Isaccu, e lu Diu di Giacobbi? Nun è lu Diu di li morti, ma di li vivi.</verse>
<verse osisID='Matt.22.33'>E li turbi sintennulu, si maravigghiavanu di la so duttrina.</verse>
<verse osisID='Matt.22.34'>Li Farisei però avennu ntisu, ca avia chiusu la vucca a li Sadducei, si junceru nsemmula:</verse>
<verse osisID='Matt.22.35'>Ed unu d’ iddi dutturi di la liggi l’ interrogau pri tentarlu:</verse>
<verse osisID='Matt.22.36'>Maistru, qual’ è lu cchiù gran cumannamentu di la liggi?</verse>
<verse osisID='Matt.22.37'>E Gesù cci dissi: Ama lu Signuri Diu to cu tuttu lu to cori, cu tutta la to anima, e cu tutta la to menti.</verse>
<verse osisID='Matt.22.38'>Chistu è lu cchiù granni, e lu primu cumannamentu.</verse>
<verse osisID='Matt.22.39'>Lu secunnu poi è simili a chistu: Ama lu prossimu to comu te stissu.</verse>
<verse osisID='Matt.22.40'>Da chisti dui cumannamenti dipenni tutta la liggi, e li profeti.</verse>
<verse osisID='Matt.22.41'>Essennu cungrigati li Farisei, Gesù l’ interrogau,</verse>
<verse osisID='Matt.22.42'>Dicennu: Chi vi pari di Cristu? di cui è figghiu? Cci rispusiru: Di Davidi.</verse>
<verse osisID='Matt.22.43'>Cci dissi: Comu dunca Davidi lu chiama in spiritu Signuri, dicennu:</verse>
<verse osisID='Matt.22.44'>Dissi lu Signuri a lu me Signuri: Sedi a la me dritta, nsinattantu chi iu mittirrò li to nnimici pri scabbellu a li toi pedi?</verse>
<verse osisID='Matt.22.45'>Si dunca Davidi lu chiama Signuri, com’ è, ca è figghiu so?</verse>
<verse osisID='Matt.22.46'>E nuddu cci puteva rispunniri na palora: nè s’ arrisicau cchiù nuddu da ddu jornu d’ interrogarlu ancora.</verse>
</chapter><chapter osisID='Matt.23'>
<verse osisID='Matt.23.1'>Allura Gesù parrau a li turbi, ed a li soi discipuli,</verse>
<verse osisID='Matt.23.2'>Dicennu: Supra la catreda di Mosè s’ assittaru li Scribi, e li Farisei.</verse>
<verse osisID='Matt.23.3'>Perciò tuttu chiddu, chi vi dirrannu di fari, facitilu; ma nun faciti comu iddi fannu: giacchì dicinu, e nun fannu.</verse>
<verse osisID='Matt.23.4'>Giacchì carricanu pisi grossi, e insopportabili, e li mettinu supra li spaddi di l’ omini: ma iddi nun li vonnu spinciri cu un jiditu.</verse>
<verse osisID='Matt.23.5'>Tuttu chiddu, chi fannu è pr’ essiri visti di l’ omini: perciò portanu cchiù granni li soi fasci, e s’ allonganu li frinzi.</verse>
<verse osisID='Matt.23.6'>E cci piacinu li primi posti ntra li ceni, e li primi seggi ntra li sinagoghi,</verse>
<verse osisID='Matt.23.7'>E d’ essiri salutati ntra li chiazzi, e d’ essiri chiamati da l’ omini maistri.</verse>
<verse osisID='Matt.23.8'>Vuautri però nun vi faciti chiamari maistri. Giacchì unu sulu è lu vostru Maistru, e vuautri siti tutti fratelli.</verse>
<verse osisID='Matt.23.9'>Nè chiamati a nuddu vostru patri supra la terra: Giacchì lu sulu Patri vostru è chiddu, ca è ntra li celi.</verse>
<verse osisID='Matt.23.10'>Nè vi faciti chiamari maistri: giacchì lu sulu vostru Maistru è Cristu.</verse>
<verse osisID='Matt.23.11'>Cui si farrà cchiù granni ntra vuautri, sarrà vostru servu.</verse>
<verse osisID='Matt.23.12'>E cui s’ esaltirrà, sarrà umiliatu: e cui s’ umiliirrà, sarrà esaltatu.</verse>
<verse osisID='Matt.23.13'>Mali pri vuautri, Scribi e Farisei ippocriti: ca chiuditi lu regnu di li celi nfacci a l’ omini: Giacchì nè cci trasiti vuautri, nè cci faciti trasiri a chiddi, chi sunnu pri trasiri.</verse>
<verse osisID='Matt.23.14'>Mali pri vuautri, Scribi e Farisei ippocriti: pirchì vi manciati li casi di li viduvi, facennu longhi orazioni: e pri chistu sarriti cchiù severamenti giudicati.</verse>
<verse osisID='Matt.23.15'>Mali pri vuautri, Scribi e Farisei ippocriti: ca firriati lu mari e la terra, pri fari un proselitu, e quannu l’ aviti fattu, lu faciti addivintari figghiu di l’ infernu lu duppiu di vuautri.</verse>
<verse osisID='Matt.23.16'>Mali pri vuautri, guidi orvi, ca diciti: Si qualcunu jura pri lu tempiu, nun è nenti: ma si jura pri l’ oru di lu tempiu, è obbligatu.</verse>
<verse osisID='Matt.23.17'>Stupidi, ed orvi: Giacchì chi è cchiù assai, l’ oru, o lu tempiu, ca santifica l’ oru?</verse>
<verse osisID='Matt.23.18'>E qualunqui jura pri l’ otaru, nun è nenti: ma cui jura pri l’ offerta, chi cci sta supra, è obbligatu.</verse>
<verse osisID='Matt.23.19'>Orvi: Chi cosa è cchiù granni, l’ offerta, o l’ otaru, chi santifica l’ offerta?</verse>
<verse osisID='Matt.23.20'>Cui dunca jura pri l’ otaru, jura e pri lu stissu, e pri zoccu cc’ è supra.</verse>
<verse osisID='Matt.23.21'>E cui jura pri lu tempiu, jura pri lu stissu, e pri chiddu, chi cci abita.</verse>
<verse osisID='Matt.23.22'>E cui jura pri lu celu, jura pri lu tronu di Diu, e pri chiddu, ca sedi supra lu stissu.</verse>
<verse osisID='Matt.23.23'>Mali pri vuautri, Scribi e Farisei ippocriti: ca pagati la decima di l’ amenta, di l’ anitu, e di lu ciminu, e lassati li cosi cchiù mpurtanti di la liggi, lu giudiziu, la misiricordia, e la fidi. Chisti cosi si divunu fari, e l’ autri nun s’ hannu a lassari.</verse>
<verse osisID='Matt.23.24'>Guidi orvi, ca scartati un zappagghiuni, e v’ agghiuttiti un gamiddu.</verse>
<verse osisID='Matt.23.25'>Mali pri vuautri, Scribi e Farisei ippocriti, ca pulizziati lu fora di lu gottu e di lu piattu: ma dintra siti chini di rapina, e di munnizza.</verse>
<verse osisID='Matt.23.26'>Fariseu orvu, annetta prima lu dintra di lu gottu e di lu piattu, acciocchì fussi nettu anchi lu fora.</verse>
<verse osisID='Matt.23.27'>Mali pri vuautri, Scribi e Farisei ippocriti: giacchì siti comu li sepulturi abbianchiati, ca di fora a l’ omini parinu beddi, ma dintra sù chini d’ ossa di morti, e d’ ogni munnizza.</verse>
<verse osisID='Matt.23.28'>Accussì puru vuautri pariti di fora giusti a la genti: ma dintra siti chini d’ ippocrisia e d’ iniquità.</verse>
<verse osisID='Matt.23.29'>Mali pri vuautri, Scribi e Farisei ippocriti, ca fabbricati li sepulturi a li profeti, e adurnati li monumenti di li giusti,</verse>
<verse osisID='Matt.23.30'>E diciti: Si fussimu stati a li tempi di li nostri patri, nun sarriamu stati complici comu iddi di lu sangu di li profeti.</verse>
<verse osisID='Matt.23.31'>Sicchè faciti testimonianza contra vuautri stissi, ca siti figghi di chiddi, ca ammazzaru li profeti.</verse>
<verse osisID='Matt.23.32'>E vuautri inchiti la misura di li vostri patri.</verse>
<verse osisID='Matt.23.33'>Sirpenti razza di vipari, e comu scampirriti di la cunnanna di l’ infernu?</verse>
<verse osisID='Matt.23.34'>Perciò eccu ca vi mannu profeti, e sapienti, e scribi, e di chisti nn’ ammazzirriti e nni crucifiggirriti alcuni, e nni flagellirriti autri ntra li vostri sinagoghi, e li persequitirriti di cità in cità:</verse>
<verse osisID='Matt.23.35'>E cadirrà supra di vuautri tuttu lu sangu giustu sparsu supra la terra, a cuminciari di lu sangu d’ Abeli giustu, sinu a lu sangu di Zaccaria figghiu di Barachia, ca l’ ammazzastivu ntra lu tempiu e l’ otaru.</verse>
<verse osisID='Matt.23.36'>In virità vi dicu, tutti sti cosi cadirrannu supra la generazioni presenti.</verse>
<verse osisID='Matt.23.37'>Gerusalemmi, Gerusalemmi, ca ammazzi li profeti, e pitrulii chiddi, ca ti sunnu mannati, quantu voti circavi d’ arricogghiri li to figghi, comu la gaddina arricogghi li soi puddicini sutta l’ ali, e nun vulisti?</verse>
<verse osisID='Matt.23.38'>Eccu ca la vostra casa sarrà lassata diserta.</verse>
<verse osisID='Matt.23.39'>Perciò vi dicu, ca da ora in poi nun mi vidriti cchiù, sinu a tantu ca nun dirriti: Binidittu chiddu, ca veni in nomu di lu Signuri.</verse>
</chapter><chapter osisID='Matt.24'>
<verse osisID='Matt.24.1'>E comu nisciu Gesù di lu tempiu, si nni java. E si cci accustaru li soi discipuli, pri faricci a vidiri li fabbrichi di lu tempiu.</verse>
<verse osisID='Matt.24.2'>Iddu però cci rispusi e dissi: Viditi tutti sti cosi? In virità vi dicu, nun ristirrà ccà petra supra petra, ca nun sarrà distrutta.</verse>
<verse osisID='Matt.24.3'>E mentri iddu sideva supra lu munti di l’ Olivitu, si cci accustaru segretamenti li discipuli, e cci dissiru: Dinni, quannu succidirrannu sti cosi? e quali sarrà lu signu di la to vinuta, e di la fini di li seculi?</verse>
<verse osisID='Matt.24.4'>E Gesù rispunnennucci dissi: Dati a cura, ca nuddu vi seducissi.</verse>
<verse osisID='Matt.24.5'>Giacchì tanti vinirrannu a nomu miu, dicennu: Iu sugnu Cristu: e seducirrannu genti assai.</verse>
<verse osisID='Matt.24.6'>Pirchì sintirriti parrari di guerri, e di dicirii di guerri. Dati a cura di nun turbarivi. Giacchì sti cosi hannu a succediri, ma nun finisci ddocu.</verse>
<verse osisID='Matt.24.7'>Pirchì si sullivirrannu genti contra genti, e regnu contra regnu, e cci sarrannu pesti, fami, e terremoti ad ogni banna.</verse>
<verse osisID='Matt.24.8'>Ma tutti sti cosi sarrannu lu principiu di li disgrazj.</verse>
<verse osisID='Matt.24.9'>Allura vi jittirrannu ntra li tribulazioni, e v’ ammazzirrannu: e sarriti odiati da tutti li genti pri causa di lu me nomu.</verse>
<verse osisID='Matt.24.10'>E allura tanti sarrannu scannaliati, e si tradirrannu l’ unu cu l’ autru, e si odiirrannu ntra d’ iddi.</verse>
<verse osisID='Matt.24.11'>E accumparirrannu tanti profeti fausi, e seducirrannu genti assai.</verse>
<verse osisID='Matt.24.12'>E comu l’ iniquità sarrà suprabbunnanti, la carità di tanti s’ arrifriddirrà.</verse>
<verse osisID='Matt.24.13'>Ma cui perseverirrà sinu a la fini, chistu sarrà salvu.</verse>
<verse osisID='Matt.24.14'>E sarrà pridicatu stu vancelu di lu regnu pri tuttu lu munnu, pri testimonianza a tutti li genti: ed allura vinirrà la fini.</verse>
<verse osisID='Matt.24.15'>Quannu dunca vidirriti l’ abbominazioni di la desolazioni, di la quali parrau lu profeta Danieli, misa ntra lu locu santu: cu’ leggi, cumprenna.</verse>
<verse osisID='Matt.24.16'>Allura chiddi, ca sunnu ntra la Giudia, si nni fuissiru supra li muntagni:</verse>
<verse osisID='Matt.24.17'>E cui si trova supra lu tettu, nun scinnissi pri pigghiari cosa di la so casa:</verse>
<verse osisID='Matt.24.18'>E cui si trova ’n campagna, nun turnassi pri pigghiari la so vesti.</verse>
<verse osisID='Matt.24.19'>Guai pri li gravidi, o pri chiddi, chi nutricanu ntra ddi jorna.</verse>
<verse osisID='Matt.24.20'>E prigati, ca nun avissivu a fuiri di nvernu, o di sabatu.</verse>
<verse osisID='Matt.24.21'>Giacchì allura vi sarrà gran tribulazioni, comu nun cci nn’ è stata di lu principiu di lu munnu nsinu ad ora, nè cci nni sarrà cchiù mai.</verse>
<verse osisID='Matt.24.22'>E si nun fussiru accurzati ddi jorna, nun cci sarria vita, ca sarria salvata: ma pri causa di l’ eletti ddi jorna sarrannu accurzati.</verse>
<verse osisID='Matt.24.23'>Allura si qualcunu vi dicissi: Eccu Cristu è ccà, o ddà: nun cci criditi.</verse>
<verse osisID='Matt.24.24'>Giacchì accumparirrannu fausi cristi, e fausi profeti: e farrannu miraculi, e prodigj granni, di manerachì sarrannu ingannati (si fussi possibili) puru l’ eletti.</verse>
<verse osisID='Matt.24.25'>Eccu ca iu vi l’ aju predittu.</verse>
<verse osisID='Matt.24.26'>Si dunca vi dirrannu: Eccu ca è ntra lu disertu, nun stati a nesciri: eccu ca è dintra la casa, nun lu criditi.</verse>
<verse osisID='Matt.24.27'>Giacchì comu lu lampu nesci di l’ orienti, e si vidi sinu a l’ occidenti, accussì sarrà la vinuta di lu Figghiu di l’ omu.</verse>
<verse osisID='Matt.24.28'>In qualunqui banna sarrà lu corpu, ddà si juncirrannu l’ aquili.</verse>
<verse osisID='Matt.24.29'>Perciò immediatamenti doppu la tribulazioni di ddi jorna lu suli si scurirrà, e la luna nun darrà la so luci, e li stiddi cadirrannu di lu celu, e li potenzj di lu celu si smuvirrannu:</verse>
<verse osisID='Matt.24.30'>Ed allura lu signu di lu Figghiu di l’ omu accumparirrà ntra lu celu: ed allura chiancirrannu tutti li tribù di la terra: e vidirrannu lu Figghiu di l’ omu scinniri supra li nuvuli di lu celu cu gran potenza, e maistati.</verse>
<verse osisID='Matt.24.31'>E mannirrà li soi ancili, li quali cu la trumma, e cu vuci sonora arricugghirrannu li soi eletti di li quattru venti, di l’ autu di li celi sinu a li soi confini.</verse>
<verse osisID='Matt.24.32'>Di l’ arvulu di la ficu adunca nsignativi sta parabula: quannu già lu so ramu s’ arrinnova e spuntanu li fogghi, canusciti, ca la stati è vicina:</verse>
<verse osisID='Matt.24.33'>Accussì anchi vuautri, quannu vidirriti tutti sti cosi, sapriti, ca è vicinu a la porta.</verse>
<verse osisID='Matt.24.34'>In virità vi dicu, ca nun passirrà sta generazioni, ca tutti sti cosi succidirrannu.</verse>
<verse osisID='Matt.24.35'>Lu celu e la terra finirrannu, ma li mei palori nun manchirrannu.</verse>
<verse osisID='Matt.24.36'>Però lu jornu e l’ ura nuddu la sapi, mancu l’ ancili di lu celu, ma lu sulu me Patri.</verse>
<verse osisID='Matt.24.37'>E comu a li tempi di Noè, accussì sarrà a la vinuta di lu Figghiu di l’ omu.</verse>
<verse osisID='Matt.24.38'>Giacchì comu ntra li jorna prima di lu dilluviu manciavanu e vivianu, si maritavanu e pigghiavanu mugghieri, sinu a lu jornu, ca Noè trasiu ntra l’ arca,</verse>
<verse osisID='Matt.24.39'>E nun si nn’ addunaru ca quannu vinni lu dilluviu, e si li purtau tutti: accussì sarrà a la vinuta di lu Figghiu di l’ omu.</verse>
<verse osisID='Matt.24.40'>Allura dui si truvirrannu ntra na campagna: unu sarrà pigghiatu, e l’ autru sarrà lassatu.</verse>
<verse osisID='Matt.24.41'>Dui fimmini macinirrannu a lu mulinu: una sarrà pigghiata, e l’ autra sarrà lassata.</verse>
<verse osisID='Matt.24.42'>Stati allerta dunca, giacchì nun sapiti, a chi ura lu Signuri vostru vinirrà.</verse>
<verse osisID='Matt.24.43'>Chistu però sappiati, ca si lu patri di famigghia sapissi, a chi ura avi a veniri lu latru, certamenti starria allerta, e nun farria scassari la so casa.</verse>
<verse osisID='Matt.24.44'>Perciò anchi vuautri siati preparati: giacchì ntra l’ ura, ca nun pinsati lu Figghiu di l’ omu vinirrà.</verse>
<verse osisID='Matt.24.45'>Cui è ddu servu fidili, e prudenti, ca lu so patruni lu fici suprastanti di la so famigghia, pri daricci a manciari giustu a tempu?</verse>
<verse osisID='Matt.24.46'>Beatu ddu servu, ca quannu vinirrà lu patruni, lu truvirrà facennu accussì.</verse>
<verse osisID='Matt.24.47'>In virità vi dicu, ca cci darrà lu maneggiu di tutti li soi beni.</verse>
<verse osisID='Matt.24.48'>Si però ddu servu tintu dirrà ntra lu so cori: Lu me patruni tardirrà a veniri:</verse>
<verse osisID='Matt.24.49'>E cumincirrà a vastuniari li cumpagni soi, ed a manciari e viviri cu li mbriachi:</verse>
<verse osisID='Matt.24.50'>Vinirrà lu patruni di stu servu, ntra lu jornu, ca nun si l’ aspetta, e ntra dd’ ura, ca nun sapi:</verse>
<verse osisID='Matt.24.51'>E lu spartirrà, e mittirrà la so partita cu l’ ippocriti. E ddà cci sarrà chiantu, e scrusciu di denti.</verse>
</chapter><chapter osisID='Matt.25'>
<verse osisID='Matt.25.1'>Allura lu regnu di li celi s’ assimigghirrà a deci virgini, ca pigghiannu li soi lucerni nisceru ncontra a la spusu ed a la spusa.</verse>
<verse osisID='Matt.25.2'>Ma cincu d’ iddi eranu sciocchi, e cincu giudiziusi:</verse>
<verse osisID='Matt.25.3'>E li cincu sciocchi, avennu pigghiati li lucerni, nun si pigghiaru cu iddi l’ ogghiu:</verse>
<verse osisID='Matt.25.4'>Li giudiziusi però si pigghiaru cu li lucerni li ciaschi cu l’ ogghiu.</verse>
<verse osisID='Matt.25.5'>E lu spusu essennu in ritardu, a tutti cci vinni lu sonnu e s’ addurmisceru.</verse>
<verse osisID='Matt.25.6'>Però a menzannotti si ntisi na vuci: Eccu ca veni lu spusu, itici a lu ncontru.</verse>
<verse osisID='Matt.25.7'>Allura si suseru tutti ddi virgini, e aggiustaru li soi lucerni.</verse>
<verse osisID='Matt.25.8'>Li sciocchi però dissiru a li giudiziusi: Datinni di lu vostru ogghiu: giacchì li nostri lucerni s’ astutanu.</verse>
<verse osisID='Matt.25.9'>Li giudiziusi rispusiru, e dissiru: Siccomu nun abbastirria nè a nuatri, nè a vuautri, iti cchiuttostu unni si vinni, ed accattativillu.</verse>
<verse osisID='Matt.25.10'>Ma mentri si lu javanu ad accattari, vinni lu spusu: e chiddi, ca eranu pronti, traseru cu iddu a lu zitaggiu, e la porta fu chiusa.</verse>
<verse osisID='Matt.25.11'>A l’ ultimu vinniru puru l’ autri virgini, dicennu: Signuri, Signuri, aprinni.</verse>
<verse osisID='Matt.25.12'>Ma iddu rispusi e dissi: In virità vi dicu, iu nun vi canusciu.</verse>
<verse osisID='Matt.25.13'>Perciò stati vigilanti, ca nun sapiti nè lu jornu, nè l’ ura.</verse>
<verse osisID='Matt.25.14'>Giacchì comu un omu jennu a longu viaggiu, chiamau li soi servi, e cci detti in manu li soi beni.</verse>
<verse osisID='Matt.25.15'>E detti ad unu cincu talenti, a nautru però dui, ed a nautru unu, e ad ognunu secunnu la so abilità, e subitu partiu.</verse>
<verse osisID='Matt.25.16'>E chiddu, chi avia avutu li cincu talenti, li jiu a niguziari, e nni guadagnau nautri cincu.</verse>
<verse osisID='Matt.25.17'>Di la stissa manera chiddu, chi nn’ avia ricivutu dui, nni guadagnau nautri dui.</verse>
<verse osisID='Matt.25.18'>Ma chiddu, chi nn’ avia ricivutu unu, si nni jiu, fici un fossu ’n terra, ed ammucciau li dinari di lu so patruni.</verse>
<verse osisID='Matt.25.19'>E doppu tantu tempu turnau lu patruni di ddi servi, e cci dumannau li cunti.</verse>
<verse osisID='Matt.25.20'>E vinennu chiddu, chi avia ricivutu li cincu talenti, cci nni presentau nautri cincu, dicennu: Signuri, mi cunsignasti cincu talenti, ed eccunni nautri cincu, ca aju guadagnatu.</verse>
<verse osisID='Matt.25.21'>Lu so patruni cci dissi: Bravu, servu bonu e fidili, giacchì fusti fidili pri lu pocu, ti ncarichirrò di l’ assai: veni a godiri cu lu to patruni.</verse>
<verse osisID='Matt.25.22'>Vinni poi chiddu, chi avia ricivutu dui talenti, e dissi: Signuri, mi cunsignasti dui talenti, eccunni nautri dui, ca aju guadagnatu.</verse>
<verse osisID='Matt.25.23'>Lu so patruni dissi: Bravu, servu bonu e fidili, giacchì fusti fidili pri lu pocu, ti ncarichirrò di l’ assai: veni a godiri cu lu to patruni.</verse>
<verse osisID='Matt.25.24'>Ed essennu vinutu chiddu, chi avia ricivutu un talentu, dissi: Signuri, sacciu, ca sì un omu duru, ca meti, unni nun hai siminatu, ed arricogghi, unni nun hai jittatu nenti:</verse>
<verse osisID='Matt.25.25'>E mi scantavi, e jivi ad ammucciari lu to talentu sutta terra. Eccu ccà cc’ è la robba tua.</verse>
<verse osisID='Matt.25.26'>Ma lu patruni cci rispusi, e dissi: Servu tintu, e lagnusu, sapivi, ca metu, unni nun aju siminatu, ed arricogghiu, unni nun aju jittatu:</verse>
<verse osisID='Matt.25.27'>Duvivi dunca dari li mei dinari a li mircanti, e vinennu avria ricivutu certu lu miu cu li frutti.</verse>
<verse osisID='Matt.25.28'>Livaticci perciò lu talentu, e datilu a chiddu, chi avi li deci talenti.</verse>
<verse osisID='Matt.25.29'>Giacchì a chiddu, chi avi cci sarrà datu, e si truvirrà ntra l’ abbunnanza: ma a chiddu, chi nun avi, cci sarrà livatu puru chiddu, chi pò aviri.</verse>
<verse osisID='Matt.25.30'>E lu servu inutili jettatilu ntra li tenebri di fora: ddà cci sarrà chiantu, e scrusciu di denti.</verse>
<verse osisID='Matt.25.31'>Quannu poi vinirrà lu Figghiu di l’ omu ntra la sua maistà, e tutti l’ ancili cu iddu, allura sidirrà supra lu tronu di la so gloria:</verse>
<verse osisID='Matt.25.32'>E s’ arricugghirrannu avanti ad iddu tutti li genti, e li spartirrà l’ uni di l’ autri, comu lu pasturi sparti li pecuri di li crapetti:</verse>
<verse osisID='Matt.25.33'>E mittirrà li pecuri a la so dritta, e li crapetti a la manca.</verse>
<verse osisID='Matt.25.34'>Allura lu re dirrà a chiddi, chi sunnu a la so dritta: Viniti, biniditti da me Patri, pigghiati possessu di lu regnu preparatu pri vuautri di la criazioni di lu munnu.</verse>
<verse osisID='Matt.25.35'>Giacchì appi fami, e mi dastivu a manciari: appi siti, e mi dastivu a viviri: era furasteri, e m’ accugghistivu:</verse>
<verse osisID='Matt.25.36'>Era nudu, e mi cummigghiastivu: malatu, e mi visitastivu: era carzaratu, e mi vinistivu a vidiri.</verse>
<verse osisID='Matt.25.37'>Allura cci rispunnirrannu li giusti, dicennu: Signuri, quannu mai ti vittimu affamatu, e ti dettimu a manciari: assitatu, e ti dettimu a viviri?</verse>
<verse osisID='Matt.25.38'>Quannu ti vittimu furasteri, e ti dettimu ricettu: o nudu, e ti cummigghiammu?</verse>
<verse osisID='Matt.25.39'>O quannu ti vittimu malatu, o carzaratu, e ti vinnimu a visitari?</verse>
<verse osisID='Matt.25.40'>E lu re rispunnennu, cci dirrà: In virità vi dicu, quannu avriti fattu qualchi cosa pri lu cchiù minimu di sti mei fratelli, lu facistivu a mia.</verse>
<verse osisID='Matt.25.41'>Allura dirrà puru a chiddi, chi sarrannu a la manca: Alluntanativi di mia, mmaliditti, ntra lu focu eternu, ca è preparatu pri lu diavulu, e pri li soi ancili.</verse>
<verse osisID='Matt.25.42'>Giacchì appi fami, e nun mi dastivu a manciari: appi siti, e nun mi dastivu a viviri:</verse>
<verse osisID='Matt.25.43'>Era furasteri, e nun m’ accugghistivu: nudu, e nun mi cummigghiastivu: malatu, e carzaratu, e nun mi visitastivu.</verse>
<verse osisID='Matt.25.44'>Allura rispunnirrannu puru chisti, dicennu: Signuri, quannu mai ti vittimu affamatu, o assitatu, o furasteri, o nudu, o malatu, o carzaratu, e non t’ avemu ajutatu?</verse>
<verse osisID='Matt.25.45'>Allura cci rispunnirrà, dicennu: In virità vi dicu: Ogni vota, ca nun l’ aviti fattu ad unu di li cchiù minimi di chisti, mancu l’ aviti fattu a mia.</verse>
<verse osisID='Matt.25.46'>E chisti irrannu ntra li peni eterni: li giusti però ntra la vita eterna.</verse>
</chapter><chapter osisID='Matt.26'>
<verse osisID='Matt.26.1'>E successi, ca doppu ca Gesù finiu tutti sti discursi, dissi a li soi discipuli:</verse>
<verse osisID='Matt.26.2'>Sapiti, ca doppu dui jorna è Pasqua, e ca lu Figghiu di l’ omu sarrà cunsignatu pri essiri crucifissu.</verse>
<verse osisID='Matt.26.3'>Allura si riuneru li capi di li sacerdoti, e l’ anziani di lu populu ntra l’ atriu di lu principi di li sacerdoti, chi si chiamava Caifassu:</verse>
<verse osisID='Matt.26.4'>E tinniru cunsigghiu pri catturari cu ngannu a Gesù, e farlu muriri.</verse>
<verse osisID='Matt.26.5'>Ma dicevanu: No di festa, acciocchì nun avissi a succediri tumultu ntra lu populu.</verse>
<verse osisID='Matt.26.6'>Ed essennu Gesù a Betania in casa di Simuni lu libbrusu,</verse>
<verse osisID='Matt.26.7'>Si cci avvicinau na fimmina tinennu un vasu d’ alabastru cu nguentu prizziusu, e lu spargiu supra la so testa, mentri era a tavula.</verse>
<verse osisID='Matt.26.8'>Vidennu chistu i discipuli, s’ indignaru, dicennu: E pirchì stu sfragu?</verse>
<verse osisID='Matt.26.9'>Giacchì s’ avria pututu chistu vinniri caru, e darisi a li poviri.</verse>
<verse osisID='Matt.26.10'>Ma Gesù sapennulu, cci dissi: Pirchì siddiati a sta fimmina? Giacchì ha fattu un’ opera bona pri mia.</verse>
<verse osisID='Matt.26.11'>Pirchì avriti sempri li puvireddi cu vuautri: ma a mia nun m’ avriti sempri.</verse>
<verse osisID='Matt.26.12'>Giacchì mittennu idda stu nguentu supra lu me corpu, lu fici comu pri sepellirimi.</verse>
<verse osisID='Matt.26.13'>In virità vi dicu, ca in qualunqui parti di lu munnu sarrà pridicatu stu vancelu, si dirrà puru chiddu, chi idda avrà fattu pri so memoria.</verse>
<verse osisID='Matt.26.14'>Allura jiu unu di li dudici, ca si chiamava Giuda Iscarioti, a truvari li capi di li sacerdoti:</verse>
<verse osisID='Matt.26.15'>E cci dissi: Chi mi vuliti dari, ca iu vi lu cunsignu ntra li manu? Ed iddi cci proposiru trenta muniti d’ argentu.</verse>
<verse osisID='Matt.26.16'>E d’ allura in poi circava l’ occasioni di tradirlu.</verse>
<verse osisID='Matt.26.17'>Ma lu primu jornu di l’ azzimi li discipuli jeru unni Gesù, dicennucci: Unni voi, ca t’ apparicchiassimu pri fari la Pasqua?</verse>
<verse osisID='Matt.26.18'>E Gesù rispusi: Jiti a la cità unni un tali, e diciticci: Lu Maistru dici: Lu me tempu s’ avvicina, farrò la Pasqua in casa tua cu li mei discipuli.</verse>
<verse osisID='Matt.26.19'>E li discipuli ficiru secunnu cci aveva ordinatu Gesù, e prepararu la Pasqua.</verse>
<verse osisID='Matt.26.20'>Ed arrivata la sira, era assittatu a tavula cu li soi dudici discipuli.</verse>
<verse osisID='Matt.26.21'>E mentri iddi manciavanu, cci dissi: In virità vi dicu, ca unu di vuautri mi tradirrà.</verse>
<verse osisID='Matt.26.22'>Ed iddi afflitti summamenti, accuminzaru a diri ad unu ad unu: Sugnu forsi iu, o Signuri?</verse>
<verse osisID='Matt.26.23'>Ed iddu rispusi, e dissi: Cui metti cu mia la manu ntra lu piattu, chistu mi tradirrà.</verse>
<verse osisID='Matt.26.24'>Lu Figghiu di l’ omu certu si nn’ avi a jiri, comu è scrittu pri iddu: guai però a chidd’ omu, da cui lu Figghiu di l’ omu sarrà tradutu: sarria statu megghiu pri dd’ omu, chi nun fussi mai natu.</verse>
<verse osisID='Matt.26.25'>E Giuda, ca lu tradiu rispunnennu, dissi: Forsi sugnu iu, Maistru? Cci dissi: Tu lu dicisti.</verse>
<verse osisID='Matt.26.26'>E mentri iddi cenavanu, Gesù pigghiau lu pani, lu binidiciu, e lu rumpiu, e lu detti a li soi discipuli, e dissi: Pigghiati, e manciati: chistu è lu me corpu.</verse>
<verse osisID='Matt.26.27'>E pigghiannu lu calici, rinniu grazii: e cci lu detti, dicennu: Viviti di chistu tutti.</verse>
<verse osisID='Matt.26.28'>Giacchì chistu è lu sangu miu di lu novu tistamentu, lu quali sarrà spargiutu pri genti assai in rimissioni di li piccati.</verse>
<verse osisID='Matt.26.29'>Ora iu vi dicu, ca nun vivirrò da ora ’n poi di stu fruttu di la viti, sinu a ddu jornu, ca lu vivirrò novu cu vuautri ntra lu regnu di lu Patri miu.</verse>
<verse osisID='Matt.26.30'>E cantatu l’ innu, jeru a lu munti di l’ Olivitu.</verse>
<verse osisID='Matt.26.31'>Allura cci dici Gesù: Tutti vuautri patirriti scannalu pri causa mia, ntra sta notti. Giacchì è scrittu: Nsirtirrò lu pasturi, e si spirdirrannu li pecuri di la greggi.</verse>
<verse osisID='Matt.26.32'>Ma doppu chi risuscitirrò, vinirrò avanti di vuautri in Galilia.</verse>
<verse osisID='Matt.26.33'>Ma Petru rispunnennu, cci dissi: E si tutti avrannu scannalu pri tia, iu certu nun sarrò scannaliatu.</verse>
<verse osisID='Matt.26.34'>Gesù cci dissi: Ti dicu in virità, ca sta notti, prima ca lu gaddu cantassi, mi nighirrai tri voti.</verse>
<verse osisID='Matt.26.35'>Petru cci dissi: Ancurchì iu duvissi muriri cu tia, nun ti nighirrò. E lu stissu dissiru tutti li discipuli.</verse>
<verse osisID='Matt.26.36'>Allura Gesù jiu cu iddi ntra un locu chiamatu Getsemani, e dissi a li soi discipuli: Assittativi ccà, mentri iu vaju ddà a fari orazioni.</verse>
<verse osisID='Matt.26.37'>E pigghiannusi cu iddu Petru, e li dui figghi di Zebedeu, accuminzau ad angustiarisi e ad esseri malinconicu.</verse>
<verse osisID='Matt.26.38'>Allura cci dissi: La me anima è afflitta nsinu a la morti: ristativi ccà, e vigghiati cu mia.</verse>
<verse osisID='Matt.26.39'>E avanzannusi tanticchia, si jittau facci pri terra, prigannu, e dicennu: Patri miu, si è possibili, si livassi d’ avanti a mia stu calici; ma però no comu vogghiu iu, ma comu voi tu.</verse>
<verse osisID='Matt.26.40'>E jiu unni li soi discipuli, e li truvau durmennu, e dici a Petru: Accussì nun putistivu vigghiari cu mia un’ ura?</verse>
<verse osisID='Matt.26.41'>Vigilati, e prigati, ca nun trasissivu in tentazioni. Lu spiritu veramenti è prontu, ma la carni è debuli.</verse>
<verse osisID='Matt.26.42'>E si nni jiu pri la secunna vota, e prigau, dicennu: Patri miu, si nun pò stu calici passari senza chi mi lu vivissi, sia fatta la tua volontà.</verse>
<verse osisID='Matt.26.43'>E turnau di novu, e li truvau durmennu: giacchì l’ occhi d’ iddi eranu aggravati.</verse>
<verse osisID='Matt.26.44'>Ed avennuli lassatu, si nni jiu di novu, e prigau la terza vota, dicennu li stissi palori.</verse>
<verse osisID='Matt.26.45'>Allura jiu unni li soi discipuli, e cci dissi: Durmiti ora, e ripusativi: eccu ca s’ avvicinau l’ ura, e lu Figghiu di l’ omu sarrà cunsignatu ntra li manu di li piccaturi.</verse>
<verse osisID='Matt.26.46'>Susitivi, jamuninni: eccu ca s’ avvicina chiddu, ca mi tradirrà.</verse>
<verse osisID='Matt.26.47'>Mentri stava parrannu, eccu Giuda unu de li dudici, e cu iddu una gran turba cu spati e vastuni mannati da li capi di li sacerdoti, e da l’ anziani di lu populu.</verse>
<verse osisID='Matt.26.48'>E chiddu, ca lu tradiu, cci detti ad iddi lu signali, dicennu: Chiddu, ca iu vasirrò, è iddu, catturatilu.</verse>
<verse osisID='Matt.26.49'>E a lu mumentu ncugnannusi a Gesù, dissi: Diu ti salvi, Maistru. E lu vasau.</verse>
<verse osisID='Matt.26.50'>Gesù cci dissi: Amicu, pri chi cosa vinisti? Allura si ficiru avanti, e misiru li manu di supra a Gesù, e lu pigghiaru.</verse>
<verse osisID='Matt.26.51'>Ed eccu unu di chiddi, ca era cu Gesù, stinnennu la manu, tirau la so spata, e firennu un servu di lu capu di li sacerdoti cci tagghiau l’ oricchia.</verse>
<verse osisID='Matt.26.52'>Allura Gesù cci dissi: Rimetti la to spata ntra lu so locu. Giacchì tutti chiddi, chi darrannu di manu a la spata, murirrannu di spata.</verse>
<verse osisID='Matt.26.53'>Chi ti cridi, ca nun pozzu prigari lu Patri miu, pri mannarimi ora cchiù di duduci legioni d’ ancili?</verse>
<verse osisID='Matt.26.54'>E comu si verifichirrianu li Scritturi, ca avi a succediri accussì?</verse>
<verse osisID='Matt.26.55'>Ntra ddu puntu dissi Gesù a li turbi: Comu si fa cu ’n assassinu niscistivu cu spati e cu vastuni pri vinirimi a pigghiari: ogni jornu mmenzu di vuautri sideva nsignannu ntra lu tempiu, e nun mi pigghiastivu.</verse>
<verse osisID='Matt.26.56'>E tuttu chistu è successu, acciocchì si verificassiru li Scritturi di li profeti. Allura tutti li discipuli, lassannulu, si nni fujeru.</verse>
<verse osisID='Matt.26.57'>Ma chiddi affirrannu a Gesù, lu purtaru a Caifassu lu capu di li sacerdoti, unni s’ arricugghieru li Scribi e l’ anziani.</verse>
<verse osisID='Matt.26.58'>Petru però l’ accumpagnava a longa manu nsinu a l’ atriu di lu capu di li sacerdoti. E trasennu dintra, s’ assittava cu li ministri, pri vidiri la fini.</verse>
<verse osisID='Matt.26.59'>Ma li capi di li sacerdoti, e tuttu lu cunsigghiu circavanu un testimoniu fausu contra Gesù, pri purtarlu a la morti:</verse>
<verse osisID='Matt.26.60'>E nun lu truvavanu, benchì cci fussiru tanti testimonj fausi. Ma finalmenti vinniru dui testimonj fausi,</verse>
<verse osisID='Matt.26.61'>Li quali dissiru: Iddu ha dittu: Pozzu sdirrubbari lu tempiu di Diu, e doppu tri jorna rifabbricarlu.</verse>
<verse osisID='Matt.26.62'>Allura lu capu di li sacerdoti susennusi, cci dissi: Nun rispunni nenti a chistu, ca iddi dicinu contra di tia?</verse>
<verse osisID='Matt.26.63'>Ma Gesù nun parrava. E lu capu di li sacerdoti cci dissi: Ti scunciuru pri parti di lu Diu vivu, ca nni dicissi, si tu sì Cristu figghiu di Diu.</verse>
<verse osisID='Matt.26.64'>Gesù cci rispusi: Tu lu dicisti. Anzi vi dicu, ca cchiù tardu vidirriti lu Figghiu di l’ omu assittatu a la dritta di la maistà di Diu vinennu ntra li nuvuli di lu celu.</verse>
<verse osisID='Matt.26.65'>Allura lu capu di li sacerdoti sfardau li soi vistimenti, dicennu: Bestemiau: chi bisognu avemu cchiù di testimonj? eccu ca ora sintistivu la bestemia:</verse>
<verse osisID='Matt.26.66'>Chi vi nni pari? E chiddi rispunnennu dissiru: È reu di morti.</verse>
<verse osisID='Matt.26.67'>Allura cci sputaru ’n facci, e cci dettiru pugna, ed autri cci dettiru timpuluni,</verse>
<verse osisID='Matt.26.68'>Dicennu: Addimina Cristu, cui è, ca ti vastuniau?</verse>
<verse osisID='Matt.26.69'>Petru però era assittatu fora ntra l’ atriu: e si cci ncugnau na criata, dicennu: Tu puru eri cu Gesù di Galilia.</verse>
<verse osisID='Matt.26.70'>Ed iddu nigau avanti a tutti, dicennu: Nun sacciu chiddu, chi dici.</verse>
<verse osisID='Matt.26.71'>E niscennu iddu di la porta, lu vitti nautra criata, e dissi a chiddi, ca eranu ddà: Chistu puru era cu Gesù Nazarenu.</verse>
<verse osisID='Matt.26.72'>E nigau di novu cu juramentu: Iu nun l’ aju canusciutu mai.</verse>
<verse osisID='Matt.26.73'>E doppu un pizzuddu si ncugnaru chiddi, chi cc’ eranu, e dissiru a Petru: Veramenti tu puru sì unu d’ iddi: giacchì lu to parrari lu fa a vidiri.</verse>
<verse osisID='Matt.26.74'>Allura accuminzau a mannarisi jastimi, ed a spirgiurari, ca nun avia mai canusciutu tali omu. E subitu lu gaddu cantau.</verse>
<verse osisID='Matt.26.75'>E Petru si rigurdau di li palori di Gesù, ca dissi: Prima ca lu gaddu cantassi, mi nighirrai tri voti. E nisciutu fora chianciu amaramenti.</verse>
</chapter><chapter osisID='Matt.27'>
<verse osisID='Matt.27.1'>Quannu fici jornu, tutti li capi di li sacerdoti, e l’ anziani di lu populu tinniru cunsigghiu contra Gesù, pri mannarlu a morti.</verse>
<verse osisID='Matt.27.2'>E lu purtaru attaccatu, e lu cunsignaru a lu guvernaturi Ponziu Pilatu.</verse>
<verse osisID='Matt.27.3'>Allura Giuda, ca l’ avia tradutu, vidennu, ca Gesù era cunnannatu; mossu da lu pintimentu restituiu li trenta dinari a li capi di li sacerdoti, e a l’ anziani,</verse>
<verse osisID='Matt.27.4'>Dicennu: Aju piccatu cu tradiri lu sangu innoccenti. Ma chiddi cci dissiru: Nui chi nn’ avemu a fari? Pensacci tu.</verse>
<verse osisID='Matt.27.5'>E jittannu la munita d’ argentu ntra lu tempiu, si nni jiu: e c’ un chiaccu si mpinniu.</verse>
<verse osisID='Matt.27.6'>Ma li capi di li sacerdoti, pigghiannusi li dinari, dissiru: Nun li putemu rimettiri ntra la cascia: giacchì sù prezzu di sangu.</verse>
<verse osisID='Matt.27.7'>E tinutu cunsigghiu, nn’ accattaru un tirrenu d’ un stazzunaru, pri farini na sepultura di forasteri.</verse>
<verse osisID='Matt.27.8'>Pri sta raggiuni ddu tirrenu si chiama sinu ad oggi, Haceldama, chi voli diri, campu di lu sangu.</verse>
<verse osisID='Matt.27.9'>Allura si verificau chiddu, chi fu predittu di Geremia profeta, ca dici: E si pigghiaru trenta dinari d’ argentu, comu prezzu di chiddu, chi fu accattatu pri prezzu di li figghi d’ Isdraeli:</verse>
<verse osisID='Matt.27.10'>E li mpiegaru pri un tirrenu di stazzunaru, comu m’ ordinau lu Signuri.</verse>
<verse osisID='Matt.27.11'>Gesù poi fu presentatu avanti lu guvernaturi, ed iddu lu nterrogau, dicennu: Sì tu lu Re di li Judei? Gesù cci dissi: Tu lu dici.</verse>
<verse osisID='Matt.27.12'>Ed essennu accusatu da li capi di li sacerdoti, e da l’ anziani, nun rispusi nenti.</verse>
<verse osisID='Matt.27.13'>Allura Pilatu cci dissi: Nun senti tutti sti testimonianzi contra di tia?</verse>
<verse osisID='Matt.27.14'>E nun rispusi nenti a ddi palori, di manerachì lu guvernaturi nni ristau fortementi maravigghiatu.</verse>
<verse osisID='Matt.27.15'>Ora era solitu lu guvernaturi di cuncediri a lu populu ntra un jornu di sollennità ddu carzaratu, ca avissiru dumannatu.</verse>
<verse osisID='Matt.27.16'>Ed iddu aveva allura un carzaratu famusu, chi si chiamava Barabba.</verse>
<verse osisID='Matt.27.17'>Ed essennu iddi ddà junciuti, Pilatu cci dissi: A cui vuliti, ca vi liberassi: a Barabba, o a Gesù, dittu Cristu?</verse>
<verse osisID='Matt.27.18'>Giacchì sapeva, ca pri invidia l’ avevanu arristatu.</verse>
<verse osisID='Matt.27.19'>E mentri iddu giudicava in tribunali, so mugghieri cci mannau a diri: Nun ti nni ncarricari di ddu giustu, giacchì oggi aju suffertu assai ntra lu sonnu pri causa sua.</verse>
<verse osisID='Matt.27.20'>Ma li capi di li sacerdoti, e l’ anziani persuaderu lu populu a dumannari a Barabba, ed a fari muriri a Gesù.</verse>
<verse osisID='Matt.27.21'>E rispunnennu lu guvernaturi, cci dissi: Cui vuliti, ca vi cunsignassi di li dui? E rispusiru: Barabba.</verse>
<verse osisID='Matt.27.22'>E cci dissi Pilatu: Chi nni faroggiu dunca di Gesù, chiamatu Cristu?</verse>
<verse osisID='Matt.27.23'>E tutti dissiru: Si crucifigissi. Lu guvernaturi cci dissi: Ma chi mali ha fattu? E chiddi cchiù assai gridavanu: Si crucifigissi.</verse>
<verse osisID='Matt.27.24'>Vidennu però Pilatu, ca nenti giuvava, ma si faceva cchiù baraunna: pigghiannu l’ acqua, si lavau li manu avanti a lu populu, dicennu: Iu sugnu innoccenti di lu sangu di stu giustu: vi la vidirriti vuautri.</verse>
<verse osisID='Matt.27.25'>E rispunnennu tuttu lu populu, dissi: Lu sangu d’ iddu supra di nui, e supra di li nostri figghi.</verse>
<verse osisID='Matt.27.26'>Allura cci liberau a Barabba: e cci cunsignau a Gesù flagellatu pri crucifiggirlu.</verse>
<verse osisID='Matt.27.27'>Allura li surdati di lu guvernaturi, avennu purtatu a Gesù ntra lu pretoriu, arricugghieru ntornu ad iddu tutta la coorti:</verse>
<verse osisID='Matt.27.28'>Ed avennulu spugghiatu, cci misiru di supra un mantellu di sgarlatu,</verse>
<verse osisID='Matt.27.29'>E ntrizzannu na curuna di spini, cci la misiru ’n testa, e na canna ntra la manu dritta. Ed addinucchiannusi avanti ad iddu, lu trizziavanu, dicennu: Ti salutamu, re di li Judei.</verse>
<verse osisID='Matt.27.30'>E sputannucci ’n facci, pigghiaru la canna, e cci la sbattevanu ’n testa.</verse>
<verse osisID='Matt.27.31'>E doppu d’ avirlu trizziatu, e spugghiatu di lu mantellu, lu visteru cu li soi robbi, e lu purtaru a crucifiggiri.</verse>
<verse osisID='Matt.27.32'>E comu nisceru ncuntraru unu di Cireni, chiamatu Simuni: e lu custrinceru a purtari la cruci d’ iddu.</verse>
<verse osisID='Matt.27.33'>E arrivaru a na parti, chiamata Golgota, ca significa locu di lu Calvariu.</verse>
<verse osisID='Matt.27.34'>E cci dettiru a viviri vinu mmiscatu cu lu feli. Ed avennulu assaggiatu, nun nni vosi viviri.</verse>
<verse osisID='Matt.27.35'>E doppu ca lu crucifiggeru, si sparteru li soi vistimenti, tirannuli a sorti: acciocchì si verificassi chiddu, chi fu dittu da lu profeta, chi dici: Si sparteru ntra d’ iddi li mei vistimenti, e si tiraru a sorti la me vesti.</verse>
<verse osisID='Matt.27.36'>Ed essennusi assittati, cci facevanu la guardia.</verse>
<verse osisID='Matt.27.37'>E cci misiru supra la testa lu scrittu di la so cunnanna: Chistu è Gesù Re di li Judei.</verse>
<verse osisID='Matt.27.38'>Allura foru crucifissi cu iddu dui latruni, unu a la dritta, e nautru a la manca.</verse>
<verse osisID='Matt.27.39'>E chiddi, chi passavanu, cci mannavanu jastimi tistiannucci,</verse>
<verse osisID='Matt.27.40'>E cci dicevanu: O tu, ca sdirrubbi lu tempiu di Diu, e lu rifabbrichi ntra tri jorna, salvati tu stissu: Si sì figghiu di Diu, scinni di la cruci.</verse>
<verse osisID='Matt.27.41'>Comu puru li capi di li sacerdoti trizziannulu nsemmula cu li Scribi e l’ anziani, dicevanu:</verse>
<verse osisID='Matt.27.42'>Salvau a l’ autri, ma nun si potti salvari iddu stissu: si è lu re d’ Isdraeli, scinnissi ora di la cruci, e cci cridemu:</verse>
<verse osisID='Matt.27.43'>Cunfidau cu Diu: lu liberassi ora, si voli: giacchì dissi: Sugnu figghiu di Diu.</verse>
<verse osisID='Matt.27.44'>E lu stissu cci rimproveravanu li latruni, ca eranu crucifissi cu iddu.</verse>
<verse osisID='Matt.27.45'>Ma da l’ ura sesta sinu a la nona cci foru tenebri pri tutta la terra.</verse>
<verse osisID='Matt.27.46'>E versu l’ ura nona, Gesù esclamau cu na gran vuci dicennu: Eli, Eli, lamma sabacthani? ca significa: Diu miu, Diu miu, pirchì m’ abbannunasti?</verse>
<verse osisID='Matt.27.47'>Ma certuni di chiddi, chi eranu ddà presenti, e chi lu sintianu, dicianu: Chistu chiama ad Elia.</verse>
<verse osisID='Matt.27.48'>E subitu unu d’ iddi currennu pigghiau na sponza, l’ assuppau d’ acitu, e mittennula ’n cima a na canna, cci dava a viviri.</verse>
<verse osisID='Matt.27.49'>L’ autri però dicianu: Aspetta, videmu, si vinissi Elia pri liberarlu.</verse>
<verse osisID='Matt.27.50'>Gesù però sclamannu nautra vota cu na gran vuci, spirau.</verse>
<verse osisID='Matt.27.51'>Ed eccu ca lu velu di lu tempiu si sfardau in dui di supra sinu a sutta, e la terra trimau, e li petri si rumperu,</verse>
<verse osisID='Matt.27.52'>E li sepulturi s’ apreru: e tanti corpi di santi, ca durmevanu, risuscitaru.</verse>
<verse osisID='Matt.27.53'>E niscennu di li sepulturi doppu ca iddu risuscitau, vinniru ntra la cità santa, ed accumpareru a tanti.</verse>
<verse osisID='Matt.27.54'>Ma lu Centuriuni, e chiddi, chi cu iddu facevanu la guardia a Gesù, vistu lu terremotu e chiddu, chi succideva, appiru gran paura, e dicevanu: Veramenti Figghiu di Diu era chistu.</verse>
<verse osisID='Matt.27.55'>Cc’ eranu puru ddà in luntananza tanti fimmini, ca eranu vinuti appressu a Gesù di la Galilia, e l’ avianu assistutu:</verse>
<verse osisID='Matt.27.56'>Ntra li quali cc’ era Maria Maddalena, e Maria matri di Japicu, e di Giuseppi, e la matri di li figghi di Zebedeu.</verse>
<verse osisID='Matt.27.57'>Ed essennusi fattu sira, vinni un certu omu riccu d’ Arimatia, chiamatu Giuseppi, ca era puru discipulu di Gesù.</verse>
<verse osisID='Matt.27.58'>Iddu jiu a truvari a Pilatu, e cci dumannau lu corpu di Gesù. Allura Pilatu ordinau, ca lu corpu fussi rinnutu.</verse>
<verse osisID='Matt.27.59'>E Giuseppi pigghiau lu corpu, e l’ ammugghiau ntra un linzolu nettu.</verse>
<verse osisID='Matt.27.60'>E lu misi ntra la sua sepultura nova, c’ avia scavata ntra la rocca. Ed arruzzulau na gran petra supra la mbuccatura di la sepultura, e si ritirau.</verse>
<verse osisID='Matt.27.61'>Ed eranu ddà Maria Maddalena, e l’ autra Maria, assittati nfacci di la sepultura.</verse>
<verse osisID='Matt.27.62'>Lu jornu appressu, ca è chiddu doppu la Parascevi, si junceru li capi di li sacerdoti, e li Farisei unni Pilatu,</verse>
<verse osisID='Matt.27.63'>E dissiru: Signuri, nn’ avemu arrigurdatu, ca ddu sedutturi dissi, mentri era vivu: Doppu tri jorna risuscitirrò.</verse>
<verse osisID='Matt.27.64'>Ordina dunca, ca fussi guardata la sepultura sinu a lu terzu jornu: acciocchì nun avissiru a veniri li soi discipuli ad arrubbarlu, e dicissiru a lu populu: Arrisuscitau di li morti: e sarria st’ ultimu ngannu peju di lu primu.</verse>
<verse osisID='Matt.27.65'>Pilatu cci dissi: Aviti li guardii, jiti, e guardatilu comu megghiu sapiti.</verse>
<verse osisID='Matt.27.66'>E chiddi si nni jeru, crisceru li guardii a la sepultura, e misiru lu sigillu supra la petra.</verse>
</chapter><chapter osisID='Matt.28'>
<verse osisID='Matt.28.1'>Ma la sira di lu sabatu, ca spuntava lu primu jornu di la simana, vinniru Maria Maddalena, e l’ autra Maria, a visitari lu sepulcru.</verse>
<verse osisID='Matt.28.2'>Ed eccu ca successi un gran terremotu. Giacchì l’ ancilu di lu Signuri scinniu di lu celu: e avvicinannusi rivutau la petra, e si cci assittau di supra:</verse>
<verse osisID='Matt.28.3'>E lu so aspettu era comu lu lampu, e la so vesti comu la nivi.</verse>
<verse osisID='Matt.28.4'>Pri la paura d’ iddu li guardii si spavintaru, ed addivintaru comu li morti.</verse>
<verse osisID='Matt.28.5'>L’ ancilu parrau, e dissi a li fimmini: Vuautri nun abbiati paura: giacchì sacciu, ca circati a Gesù crucifissn:</verse>
<verse osisID='Matt.28.6'>Nun è ccà: pirchì arrisuscitau, comu dissi. Viniti a vidiri lu locu, unni era misu lu Signuri.</verse>
<verse osisID='Matt.28.7'>E subitu jiti a diri a li soi discipuli, ca arrisuscitau: ed è già avanti a vuautri in Galilia: ddà lu vidirriti. Eccu ca vi l’ aju predittu.</verse>
<verse osisID='Matt.28.8'>E subitu si nni jeru di lu sepulcru cu timuri, e gaudiu granni, currennu a dari la nova a li soi discipuli.</verse>
<verse osisID='Matt.28.9'>Ed eccu Gesù, ca cci jiu ncontra, dicennu: Diu vi salvi. Ed iddi si cci accustaru, e cci strinceru li pedi, e l’ aduraru.</verse>
<verse osisID='Matt.28.10'>Allura cci dissi Gesù: Nun aviti paura. Iti ad avvisari li mei frati, ca jissiru in Galilia: ddà mi vidirrannu.</verse>
<verse osisID='Matt.28.11'>Li quali essennusinni juti, eccu alcuni di li guardii jeru a la cità, e rappurtaru a li capi di li sacerdoti tuttu chiddu, chi avia successu.</verse>
<verse osisID='Matt.28.12'>E juncennusi cu l’ anziani, e tinutu cunsigghiu, dettiru bona summa di dinaru a li surdati,</verse>
<verse osisID='Matt.28.13'>Dicennuci: Diciti: Li soi discipuli vinniru di notti, e si lu pigghiaru, mentri nui durmiamu.</verse>
<verse osisID='Matt.28.14'>E si lu guvernaturi vinissi a sapirlu, nui lu persuadirremu, e nun vi farremu fari nenti.</verse>
<verse osisID='Matt.28.15'>E chiddi, pigghiannusi li dinari, ficiru comu cci fu dittu. E si sparsi sta vuci ntra li Judei, sinu a lu jornu d’ oggi.</verse>
<verse osisID='Matt.28.16'>Ma l’ unnici discipuli si nni jeru in Galilia ntra la muntagna, chi cci avia disignatu Gesù.</verse>
<verse osisID='Matt.28.17'>E vidennulu l’ adoraru: ma alcuni nni dubbitaru.</verse>
<verse osisID='Matt.28.18'>E Gesù accustannusi cci parrau, dicennu: M’ è stata data ogni potestà in celu ed in terra.</verse>
<verse osisID='Matt.28.19'>Jiti addunca, istruiti tutti li genti: vattiannuli in nomu di lu Patri, e di lu Figghiu, e di lu Spiritu santu:</verse>
<verse osisID='Matt.28.20'>Nsignannucci ad osservari tuttu chiddu, chi v’ aju ordinatu: ed eccu ca sugnu cu vuautri tutti li jorna, sinu a la cunsumazioni di li seculi.</verse>
</chapter></div>
<p eID="1" />
 </osisText>
</osis>

